<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>RDI-TOK-06-1</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="RDI-TOK-06-1" class="calibre">
		<div class="hidden-text-box">
			<p class="tibetan-book-title"><span class="front-title">གནས་དྲུག་པ།</span></p>
			<p class="tibetan-book-sub-title"><span class="front-title">ཐོས་པའི་རིམ་པ་ཕྱེ་བ།</span></p>
			<p class="tibetan-commentary-non-indent"><span class="front-title">དེ་ལྟར་ཆོས་དཀར་མཐའ་དག་གི་གཞི་མ་ལྷག་པའི་ཚུལ་ཁྲིམས་ལ་ལེགས་པར་གནས་པའི་གང་ཟག་དེས། ཐར་པ་དང་ཐམས་ཅད་མཁྱེན་པའི་ལམ་ཕྱིན་ཅི་མ་ལོག་པར་ཤེས་པའི་སླད་དུ་ཤེས་བྱའི་གནས་རྒྱ་མཚོ་ལྟ་བུ་ལ་ཐོས་པའི་ཤེས་རབ་བཙལ་བར་བྱ་དགོས་པས། དེའི་རིམ་པར་ཕྱེ་བ་གནས་དྲུག་པ་ལ་སྐབས་བཞི། </span><span class="tibetan-sabche">ཐུན་མོང་རིག་པའི་གནས་དང་འཇིག་རྟེན་པའི་ལམ་རྣམ་པར་གཞག་པ། ཐེག་པ་ཆེ་ཆུང་གི་ཤེས་བྱ་སྤྱིའི་གནས་རྣམ་པར་གཞག་པ། རྒྱུ་མཚན་ཉིད་ཀྱི་ཐེག་པ་རྣམ་པར་གཞག་པ། གསང་སྔགས་རྡོ་རྗེ་ཐེག་པ་རྣམ་པར་གཞག་པའོ། །</span></p>
			<p class="tibetan-chapters-below-sabche"><span class="front-title">༡ ཐུན་མོང་རིག་པའི་གནས་དང་འཇིག་རྟེན་པའི་ལམ་རྣམ་པར་གཞག་པའི་སྐབས།</span></p>
			<p id="_idParaDest-1" class="tibetan-sabche1"><span class="tibetan-sabche">སྐབས་དང་པོ་ལ་གསུམ། དགོས་པ་དང་འབྲེལ་བར་མཚམས་སྦྱར། ཐོས་པ་འཚོལ་བའི་ཚུལ་གསུམ་བཤད། གཞུང་དངོས་ལ་འཇུག་པའོ། །དང་པོ་༼དགོས་པ་དང་འབྲེལ་བར་མཚམས་སྦྱར་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མང་ཐོས་ཡོན་ཏན་ཀུན་གྱི་གཞི་ཡིན་ཕྱིར། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐོག་མར་ཐོས་པ་ཕྱོགས་མེད་བཙལ་བར་བྱ། །</span></p>
			<p class="tibetan-commentary-non-indent"><span class="front-title">གཞི་རྟེན་ཚུལ་ཁྲིམས་རྣམ་པར་དག་པ་དང་ལྡན་པའི་སྟེང་དུ་ཤེས་བྱའི་གནས་སྤྱི་དང་ཁྱད་པར་དམ་པའི་ཆོས་མདོ་སྔགས་ཀྱི་ཚུལ་མང་དུ་ཐོས་པ་ནི་ཡོན་ཏན་ཀུན་གྱི་གཞི་ཡིན་ཏེ། བྱང་ཆུབ་སེམས་དཔའི་སྡེ་སྣོད་ལས། </span><span class="tibetan-external-citations">ཐོས་པས་ཆོས་རྣམས་ཤེས་པར་འགྱུར། །ཐོས་པས་སྡིག་ལས་ལྡོག་པར་འགྱུར། །ཐོས་པས་དོན་མེད་སྤང་བར་འགྱུར། །ཐོས་པས་མྱ་ངན་འདས་པ་འཐོབ།</span><span class="front-title"> །ཅེས་པའི་དོན་གོ་རིམ་བཞིན་དུ། ཕྱི་ནང་གི་གྲུབ་མཐའ་ཤེས་པས་བླང་དོར་གྱི་གནས་ཤེས་པ་དང༌། ཚུལ་ཁྲིམས་ཀྱི་བསླབ་པ་ཐོས་ནས་ཉེས་སྤྱོད་ལས་ལྡོག་པ་དང༌། སེམས་ཀྱི་བསླབ་པ་ཐོས་ནས་དོན་མེད་པའི་འདོད་པ་ཡོངས་སུ་སྤང་བ་དང༌། ཤེས་རབ་ཀྱི་བསླབ་པ་ཐོས་ནས་ཟག་མེད་མངོན་དུ་བྱས་པའི་མྱང་འདས་ཐོབ་པ་སྟེ་བཞི་ལ་རྣམ་བཤད་རིགས་པ་ལས་བཤད་དོ། །ལུང་རྣམ་འབྱེད་ལས་མང་དུ་ཐོས་པ་ལ་ཕན་ཡོན་ལྔ་ཡོད་པར་</span><span class="front-title">གསུངས་ཤིང༌། གཞན་ཡང་མདོ་དང་བསྟན་བཅོས་རྣམས་ལས་མང་ཐོས་ཀྱི་ཡོན་ཏན་མཐའ་ཡས་པ་གསུངས་པའི་ཕྱིར། ཐོག་མར་ཐོས་པ་ཕྱོགས་མེད་དུ་ཡོངས་སུ་བཙལ་བར་བྱའོ། །</span></p>
			<p id="_idParaDest-2" class="tibetan-sabche1"><span class="tibetan-sabche">གཉིས་པ་ཐོས་པ་འཚོལ་བའི་ཚུལ་གསུམ་བྱང་ས་ལྟར་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཅི་ཞིག་འཚོལ་ན་སྡེ་སྣོད་བསྟན་བཅོས་བཟོ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཇི་ལྟར་གུས་དང་བརྩོན་འགྲུས་གྲོགས་ལྡན་པས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཅི་ཕྱིར་ཡང་དག་རིག་སོགས་ཚོགས་དོན་དུའོ། །</span></p>
			<p class="tibetan-commentary-non-indent"><span class="front-title">དེ་ལ་བྱང་ཆུབ་སེམས་དཔའ་ཆོས་འཚོལ་བ་དག་གིས་ཅི་ཞིག་འཚོལ་ན་སྡེ་སྣོད་བསྟན་བཅོས། འཇིག་རྟེན་པའི་བཟོ་དང་ལས་ཀྱི་གནས་ཤེས་པ་རྣམས་འཚོལ། སྡེ་སྣོད་གང་ཞེ་ན་བྱང་ཆུབ་སེམས་དཔའི་སྡེ་སྣོད་དང༌། ཉན་ཐོས་ཀྱི་སྡེ་སྣོད་དོ། །</span><span class="front-title">དེའང་གསུང་རབ་ཡན་ལག་བཅུ་གཉིས་ལས་ཤིན་ཏུ་རྒྱས་པའི་སྡེ་སྣོད་ནི་དང་པོ་དང༌། ལྷག་མ་རྣམས་ནི་ཉན་ཐོས་ཀྱི་སྡེ་སྣོད་དུ་བཤད་ལ། དེ་དག་ནི་ནང་གི་བསྟན་བཅོས་སམ་ནང་རིག་པ་ཞེས་བྱའོ། །བསྟན་བཅོས་གང་ཞེ་ན། མདོར་བསྡུ་ན་རྣམ་པ་གསུམ་སྟེ། གཏན་ཚིགས་དང༌། སྒྲ་དང༌། གསོ་བ་རིག་པའི་བསྟན་བཅོས་རྣམས་ཏེ། སྟོན་པ་གཉིས་ཀྱི་དབང་དུ་བྱས་ནས་ཕྱི་རོལ་པའི་བསྟན་བཅོས་ཞེས་བྱའོ། །གསུམ་པ་ནི། བཟོ་ལ་སོགས་པར་གཏོགས་པ་སུམ་ཅུ་ལ་སོགས་པ་སྟེ། འཇིག་རྟེན་པའི་རིག་པའི་གནས་སུ་འཇོག་པ་ལས་བསྟན་བཅོས་སུ་མི་བགྲང་ངོ༌། །ཇི་ལྟར་འཚོལ་ན་འབྲས་བུ་ལ་ཉེ་བར་སྦྱོར་བའི་རྒྱུར་ཤེས་པས་ནམ་ཡང་མི་ལྷོད་པའི་གུས་པ་དང་བརྩོན་འགྲུས་རྒྱུན་མི་འཆད་པའི་གྲོགས་དང་ལྡན་པས་ཤེས་པར་བྱ་བ་མཐར་ཕྱིན་པར་མ་གྱུར་གྱི་བར་དུ་འཚོལ། ཅིའི་ཕྱིར་འཚོལ་ན། ཆོས་རྣམས་ཀྱི་</span><span class="front-title">མཚན་ཉིད་རྣམ་པར་ངེས་པ་ཞེས་བྱ་བའི་མདོ་ལས། </span><span class="tibetan-external-citations">འཇམ་དཔལ་ཆོས་རྣམས་ཀྱི་ངོ་བོ་དང་མཚན་ཉིད་ཤེས་པས་དོན་སོ་སོ་ཡང་དག་པ་རིག་པ་ཐོབ་བོ། །དབྱེ་བ་སྣ་ཚོགས་པ་དང་དེའི་རྣམ་པར་གཞག་པ་ལ་མཁས་པས་སྤོབས་པ་སོ་སོ་ཡང་དག་པ་རིག་པ་ཐོབ་བོ། །མིང་གི་རྣམ་གྲངས་སྣ་ཚོགས་ལ་མཁས་པས་ཆོས་སོ་སོ་ཡང་དག་པ་རིག་པ་ཐོབ་བོ། །ངེས་པའི་ཚིག་ལ་མཁས་པས་ངེས་ཚིག་སོ་སོ་ཡང་དག་པ་རིག་པ་ཐོབ་བོ། །འཇམ་དཔལ་དེའི་ཕྱིར་ཐམས་ཅད་མཁྱེན་པ་དོན་དུ་གཉེར་ན་ཐོག་མར་ཐོས་པ་དང་བསམ་པའི་ཤེས་རབ་བསྐྱེད་པར་བྱ་སྟེ། འདི་ནི་སངས་རྒྱས་ཐམས་ཅད་ཀྱི་ཡུམ་ཡིན་པའི་ཕྱིར་རོ།</span><span class="front-title"> །ཞེས་དང༌། གདགས་པའི་མདོ་ལས། </span><span class="tibetan-external-citations">མིང་ཚིག་ཡི་གེ་ལ་མཁས་པས་ཆོས། དེའི་དོན་ལ་མཁས་པས་དོན། ཚིག་བླ་དྭགས་ལ་མཁས་པས་ངེས་པའི་ཚིག </span><span class="tibetan-external-citations">དེ་དག་ལ་ཐོགས་པ་མེད་པར་བྱང་ཆུབ་པས་སྤོབས་པ་སོ་སོ་ཡང་དག་པར་རིག་པ་འཐོབ་པར་འགྱུར་བ་སོགས་གསུངས་ཤིང༌།</span><span class="front-title"> མཛོད་འགྲེལ་ལས་ཀྱང་དེ་དག་དང་མཐུན་པར་བཤད་དོ། །ཁྱད་པར་ཐབས་མཁས་པ་དྲིན་ལན་བསབས་པའི་མདོ་ལས། རིག་པའི་གནས་ལྔ་བསླབ་པའི་དགོས་པ་བཅས་རྒྱས་པར་གསུངས་པའི་དོན་བསྡུས་བྱང་ཆུབ་སེམས་དཔའ་རྣམ་པར་སྤྱོད་པའི་ཆོས་འཚོལ་བའི་སྐབས་སུ་འདི་ལྟར་འབྱུང་སྟེ། </span><span class="tibetan-external-citations">དེ་ལ་བྱང་ཆུབ་སེམས་དཔའ་ཅིའི་ཕྱིར་ཐོས་པ་འཚོལ་བར་བྱེད་ཅེ་ན་བྱང་ཆུབ་སེམས་དཔའ་ནི་ཆོས་རྗེས་སུ་མཐུན་པའི་ཆོས་ཀྱི་ནན་ཏན་གྱིས་ཡང་དག་པར་བསྒྲུབ་པར་བྱ་བའི་ཕྱིར་དང༌། གཞན་དག་ལའང་རྒྱ་ཆེར་ཡང་དག་པར་བསྟན་པའི་ཕྱིར་སངས་རྒྱས་ཀྱི་བཀའ་ཡོངས་སུ་འཚོལ་བར་བྱེད་དོ། །བྱང་ཆུབ་སེམས་དཔའ་ནི་གཏན་ཚིགས་ཀྱི་རིགས་པ་འཚོལ་</span><span class="tibetan-external-citations">བར་བྱེད་དེ། བསྟན་བཅོས་ཉིད་ལས་ལེགས་པར་བཤད་པ་དང་ཉེས་པར་བརྗོད་པ་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པར་བྱ་བའི་ཕྱིར་དང༌། ཕས་ཀྱི་རྒོལ་བ་ཚར་གཅད་པར་བྱ་བའི་ཕྱིར་དང༌། བསྟན་པ་འདི་ལ་མ་དད་པ་རྣམས་དད་པར་བྱ་བའི་ཕྱིར་དང༌། དད་པ་རྣམས་ཀྱང་ཕྱིར་ཞིང་འཕེལ་བར་བྱ་བའི་ཕྱིར་རོ། །བྱང་ཆུབ་སེམས་དཔའ་ནི་སྒྲའི་རིག་པ་འཚོལ་བར་བྱེད་དེ། ཚིག་དང་ཡི་གེ་བཟང་པོ་ངེས་པའི་ཚིག་བཟང་པོ་སྤྱོད་པས་ལེགས་པར་སྦྱར་ཏེ་བརྗོད་པ་ལ་མོས་པ་རྣམས་བདག་ལ་ཡིད་ཆེས་པའི་ཕྱིར་དང༌། དོན་གཅིག་ལའང་ངེས་པའི་ཚིག་རྣམ་པ་སྣ་ཚོགས་ཀྱི་རྗེས་སུ་ཐ་སྙད་བཏགས་པ་ལ་འཇུག་པར་བྱ་བའི་ཕྱིར་རོ། །བྱང་ཆུབ་སེམས་དཔའ་ནི་གསོ་བའི་བསྟན་བཅོས་འཚོལ་བར་བྱེད་དེ། སེམས་ཅན་རྣམས་ཀྱི་ནད་རྣམ་པ་སྣ་ཚོགས་རྣམས་རྣམ་པར་ཞི་བར་བྱ་བའི་ཕྱིར་དང༌། སྐྱེ་བོའི་ཚོགས་</span><span class="tibetan-external-citations">ཆེན་པོ་ལ་ཕན་གདགས་པའི་ཕྱིར་རོ། །བྱང་ཆུབ་སེམས་དཔའ་ནི་འཇིག་རྟེན་པའི་ལས་ཀྱི་གནས་ཤེས་པ་རྣམས་འཚོལ་བར་བྱེད་དེ། སེམས་ཅན་རྣམས་ཀྱི་དོན་དུ་ཚེགས་ཆུང་ངུས་ལོངས་སྤྱོད་སྒྲུབ་པའི་ཕྱིར་དང༌། སེམས་ཅན་རྣམས་ཀྱི་གཅེས་པར་བྱ་བ་བསྐྱེད་པའི་ཕྱིར་དང༌། བཟོ་དང་ལས་ཀྱི་གནས་ཤེས་པར་སྦྱིན་པའི་ཕན་འདོགས་བསྡུ་བའི་ཕྱིར་རོ།</span><span class="front-title"> །ཞེས་དང༌། </span><span class="tibetan-external-citations">བྱང་ཆུབ་སེམས་དཔས་རིག་པའི་གནས་ལྔ་པོ་འདི་དག་འཚོལ་བའང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ཡེ་ཤེས་ཀྱི་ཚོགས་ཆེན་པོ་ཡོངས་སུ་རྫོགས་པར་བྱ་བའི་ཕྱིར་ཏེ། ཐམས་ཅད་དེ་ལྟར་མ་བསླབ་ན་ནི་རིམ་གྱིས་ཐམས་ཅད་མཁྱེན་པའི་ཡེ་ཤེས་སྒྲིབ་པ་མེད་པ་འཐོབ་པར་མི་འགྱུར་རོ།</span><span class="front-title"> །ཞེས་རྒྱས་པར་གསུངས་པ་ལྟར་མདོར་ན་རྣམ་པ་ཐམས་ཅད་མཁྱེན་པའི་ཡེ་ཤེས་འཐོབ་པའི་ཚོགས་ཀྱི་རྒྱུའམ་དོན་གྱི་སླད་དུ་བརྩོན་པར་བྱའོ། །</span></p>
			<p id="_idParaDest-3" class="tibetan-sabche1"><span class="tibetan-sabche">གསུམ་པ་གཞུང་དོན་དངོས་བཤད་པ་ལ་གསུམ། ཤེས་བྱའི་གཞི་མ་ཡི་གེའི་སྦྱོར་བ། ཐུན་མོང་རིག་པའི་གནས་ཡན་ལག་དང་བཅས་པ། ཚུར་མཐོང་འཇིག་རྟེན་པའི་ལམ་བཤད་པའོ། །དང་པོ་༼ཤེས་བྱའི་གཞི་མ་ཡི་གེའི་སྦྱོར་བ་༽ལ་གཉིས། རང་བཞིན་ངོས་བཟུང༌། མཚན་ཉིད་ཞིབ་མོར་བཤད་པའོ། །དང་པོ་༼རང་བཞིན་ངོས་བཟུང་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཤེས་བྱའི་གཞི་མ་ཡི་གེའི་སྦྱོར་བ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐད་དང་ཡི་གེའི་རིགས་གྱུར་མཐའ་ཡས་ཀྱང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྩ་བ་དབྱངས་གསལ་གཉིས་ཡིན་སྒྲ་ཙམ་ནི། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྣམ་སྨིན་སྐྱེས་མིན་རྒྱུ་མཐུན་རྒྱས་བྱུང་འདོད། །</span></p>
			<p class="tibetan-commentary-non-indent"><span class="front-title">སངས་རྒྱས་ཀྱིས་གསུངས་པའི་བསླབ་པའི་ཚུལ་རྣམས་ཀྱང་ལྟོས་པའི་སྒོ་ནས་འཛིན་ཅིང༌། ཕྱི་རོལ་རིག་བྱེད་བཞི་ལ་སོགས་པ་སྨྲ་བ་རྣམས་ཀྱི་རྒྱུ་ཡིན་པ་དང༌། འཇིག་རྟེན་པ་ཀུན་ཐུན་མོང་དུ་མིང་ཚིག་བརྗོད་པ་ཐམས་ཅད་ཡི་གེ་ལ་བརྟེན་པའི་ཕྱིར་ཤེས་བྱ་ཀུན་གྱི་གཞིར་གྱུར་པ་ནི་ཡི་གེའི་སྦྱོར་བ་ཡིན་པས་ཐོག་མར་བསླབ་ཅིང་མཁས་པར་ཁོང་དུ་ཆུད་པར་བྱ་བ་གལ་ཆེ་སྟེ། ཐུ་མི་སཾ་བྷོ་ཊས། བསླབ་པ་ཀུན་གྱི་གཞི་འཛིན་ཅིང༌། །རིག་བྱེད་སྨྲ་བ་རྣམས་ཀྱི་རྒྱུ། །མིང་ཚིག་བརྗོད་པ་ཀུན་གྱི་གཞི། །ཡི་གེའི་སྦྱོར་བ་བཤད་པར་བྱ། །ཞེས་གསུངས་པ་ལྟར་རོ། །འཇིག་རྟེན་ན་སྐད་རིགས་མི་གཅིག་པ་དང་དེ་མཚུངས་བློའི་རྩལ་གྱིས་བསྐྲུན་པའི་ཡི་གེའི་</span><span class="front-title">རིགས་སུ་གྱུར་པའང་མཐའ་ཡས་པས་བརྗོད་པར་མི་ནུས་ཀྱང་སྐད་དང་ཡི་གེ་ཐམས་ཅད་ཀྱི་རྩ་བ་ནི་དབྱངས་གསལ་གཉིས་ཡིན་ལ། དེ་ལ་སྒྲ་དང་གཟུགས་གཉིས་ལས་སྒྲའི་ཁམས་ཙམ་ནི་རྣམ་སྨིན་ལས་སྐྱེས་པ་མིན་ཏེ་བརྗོད་འདོད་ཡོད་ན་འབྱུང་ལ་མེད་ན་མི་འབྱུང་བའི་ཕྱིར་དང༌། རྣམ་སྨིན་སྐྱེས་རྣམས་ནི་འདོད་ཀྱང་མི་འབྱུང་ལ་མི་འདོད་ཀྱང་འབྱུང་བའི་ཕྱིར། དེས་ན་སྒྲ་ནི་རྒྱུ་མཐུན་ནམ་སྐལ་མཉམ་དང་རྒྱས་བྱུང་བཞིས་བསྐྱེད་པར་བྱེ་སྨྲ་རྣམས་འདོད་དོ། །རྒྱས་བྱུང་བཞི་ནི་ཟས་གཉིད་ལེགས་སྤྱད་ཏིང་ངེ་འཛིན་རྣམས་སོ། །</span></p>
			<p id="_idParaDest-4" class="tibetan-sabche1"><span class="tibetan-sabche">གཉིས་པ་མཚན་ཉིད་ཞིབ་པར་བཤད་པ་ལ་བདུན། ངོ་བོ། ངེས་ཚིག རྣམ་པ། དབྱེ་བ། སྦྱོར་ཚུལ། བཀླག་ཐབས། འཇུག་པའི་གནས་བརྒྱད་བཤད་པའོ། །དང་པོ་༼</span><span class="tibetan-sabche">ངོ་བོ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཡི་གེའི་ངོ་བོ་སྐད་གདངས་མིག་འཛུམ་ཚད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཅིག་གཉིས་གསུམ་ཡུན་ཐུང་རིང་ཤིན་ཏུ་རིང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆ་ཤས་སྐད་ཅིག་རེ་རེ་གཞན་རྣམས་རྒྱུན། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལྡན་མིན་འདུ་བྱེད་ཉིད་དུ་མཛོད་ལས་བཤད། །</span></p>
			<p class="tibetan-commentary-non-indent"><span class="front-title">ཡི་གེའི་ངོ་བོ་སྐད་ཀྱི་གདངས་འབའ་ཞིག་ཡིན་ཏེ། རྣམ་འགྲེལ་ལས།</span><span class="tibetan-external-citations"> ཡི་གེ་ཀུན་སློང་ཤེས་པ་ལས། །སྐྱེ་ལ་ཤེས་པས་སྒྲ་སྐྱེའོ། </span><span class="front-title">།ཞེས་སོ། །དེའང་བརྗོད་འདོད་དབང་གིས་རླུང་གཡོས། དེ་ལས་ཡི་གེའི་གདངས་སྐྱེ། དེ་ཉིད་མིག་འཛུམ་གྱི་ཚད་གཅིག་དང༌། གཉིས་དང༌། གསུམ་གྱི་ཡུན་ལ་རིམ་པར་ཐུང་ངུ༌། རིང་པོ། ཤིན་ཏུ་རིང་པོའི་ཐ་སྙད་སྦྱར་བ་སྟེ། སྔ་མ་ལས།</span><span class="tibetan-external-citations"> ཡི་གེའི་བདག་ཉིད་ཀུན་མཐའ་ཡང༌། །</span><span class="tibetan-external-citations">མིག་འཛུམ་ཚད་དུ་གནས་པ་ཡིན།</span><span class="front-title"> །ཞེས་སོ། །དེ་ལ་ཡི་གེའི་ཆ་ཤས་ནི་སྐད་ཅིག་རེ་རེ་བ་ཡིན་ལ་གཞན་རྣམས་དེ་ཉིད་འདུས་པའི་རྒྱུན་ཏེ་བྱེ་མདོ་རྣམས་ཤེས་བྱའི་གཞི་རྣམས་ལས་ལྡན་མིན་འདུ་བྱེད་ཉིད་དུ་འདོད་པར་མཛོད་ལས་བཤད་དོ། །</span></p>
			<p id="_idParaDest-5" class="tibetan-sabche1"><span class="tibetan-sabche">གཉིས་པ་༼ངེས་ཚིག་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ངེས་ཚིག་རང་བཞིན་འགྱུར་མེད་མིང་ཚིག་གསལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དོན་རྣམས་རྗོད་བྱེད་་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། ཡི་གེའི་ངེས་ཚིག་ནི་ལེགས་སྦྱར་ལ་སྐད་དོད་གསུམ་ཡོད་པའི་ཨཀྵ་ར་ནི་མི་འགྱུར་བ་སྟེ། ཡུལ་སོ་སོའི་སྐད་འགྱུར་ཡང་དབྱངས་གསལ་གྱི་རང་བཞིན་</span><span class="front-title">འགྱུར་བ་མེད་པའམ། ཨའམ་ཀ་ལྟ་བུའི་གཟུགས་གཅིག་རྣམ་གྲངས་གཞན་དུ་མི་འགྱུར་བ་དང༌། བྱཉྫ་ན་གསལ་བྱེད་དེ་མིང་ཚིག་ཐམས་ཅད་གསལ་བར་བྱེད་པ་དང༌། བརྞ་རྗོད་བྱེད་དེ་དོན་ཐམས་ཅད་རྗོད་པར་བྱེད་པས་སོ། །</span></p>
			<p id="_idParaDest-6" class="tibetan-sabche1"><span class="tibetan-sabche">གསུམ་པ་༼རྣམ་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་ཡིག་གཟུགས་ལཱཉྫ་སོགས། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། ཡི་གེའི་གཟུགས་ནི་ཚངས་པའི་ཡི་གེ་ལཱཉྫ་སོགས་ཡིག་རིགས་དྲུག་ཅུ་རྩ་བཞི་གཙོ་བོར་གྱུར་པའི་ཡི་གེའི་དབྱེ་བ་མཐའ་ཡས་པ་རྣམས་སོ། །</span></p>
			<p id="_idParaDest-7" class="tibetan-sabche1"><span class="tibetan-sabche">བཞི་པ་༼དབྱེ་བ་༽ལ་གཉིས། ལེགས་སྦྱར་གྱི་ལུགས། བོད་སྐད་ཀྱི་ལུགས་སོ། །དང་པོ་༼ལེགས་སྦྱར་གྱི་ལུགས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དབྱེ་བ་ཐུན་མོང་ཙམ་དུ་འཕགས་ཡུལ་གྱི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐད་རིགས་བཞི་ཡི་གཙོ་བོ་ལེགས་སྦྱར་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དབྱངས་ཡིག་མཚུངས་དང་མཚམས་སྦྱོར་གསལ་བྱེད་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྡེ་པ་མཐར་གནས་དྲོ་བ་རྩ་བ་ཉིད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཨཱ་ལི་བརྒྱ་དང་སོ་གཉིས་ཀཱ་ལི་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྐྱང་པ་སོ་བདུན་དབྱངས་བཅས་བཞི་སྟོང་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སུམ་བརྒྱ་ང་དྲུག་དེ་དག་གནས་བརྒྱད་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">བྱེད་པ་རྩོལ་བ་ཕྱི་ནང་དག་ལས་སྐྱེ། །</span></p>
			<p class="tibetan-commentary-non-indent"><span class="front-title">ཡི་གེའི་དབྱེ་བ་སྒྲ་མདོ་སོ་སོའི་ལུགས་དང་ཐུན་མོང་མ་ཡིན་པའི་རྒྱུད་སྡེ་ལས་གསུངས་པའི་རྣམ་གཞག་མང་ཡང་ཐུན་མོང་ཙམ་དུ་འཕགས་ཡུལ་གྱི་སྐད་རིགས་ཆེན་པོ་བཞིར་གྲགས་པའི་གཙོ་བོ་ལེགས་པར་སྦྱར་བ་ལ་དབྱངས་དང་གསལ་བྱེད་གཉིས། དབྱངས་ལ་ཨ་ཨཱ་ནས་་འི་བར་མཚུངས་པའི་ཡི་གེ་བཅུ། ཨེ་ཨཻ་ཨོ་ཨཽ་སྟེ་མཚམས་སྦྱོར་གྱི་ཡི་གེ་བཞི་བསྡོམས་པས་དབྱངས་བཅུ་དྲུགགསལ་བྱེད་ལ་ནི། </span><span class="front-title">ཀ་སྡེ་སོགས་སྡེ་པ་ལྔ། ཡ་ར་ལ་ཝ་སྟེ་མཐར་གནས་བཞི། ཤ་སོགས་དྲོ་བའི་ཡི་གེ་བཞི་སྟེ་སུམ་ཅུ་རྩ་གསུམ་དུ་བཤད་པ་ནི་རྩ་བ་ཉིད་ཡིན་ལ། དེ་ལས་འཕྲོས་པའི་དབྱེ་བ་ཙནྡྲ་པ་ལྟར་ན། ཨ་ཨི་ཨུ་རི་བཞི་ལ་ཐུང་ངུ་རིང་པོ་ཤིན་ཏུ་རིང་པོ་སྟེ་གསུམ་གསུམ། དེ་དག་རེ་རེ་ལའང་སྐད་གདངས་མཐོ་བས་བརྗོད་པ་ཨུ་དཱཏྟ། དམའ་བས་བརྗོད་པ་ཨ་ནུ་དཱཏྟ། བར་མས་བརྗོད་པ་སྭ་རི་ཏ་གསུམ་གསུམ་སྟེ་སུམ་ཅུ་སོ་དྲུག དེ་རྣམས་ལ་རྗེས་སུ་སྣ་ལྡན་ཅན་དང་རྗེས་སུ་སྣ་ལྡན་ཅན་མ་ཡིན་པ་གཉིས་གཉིས་ཕྱེ་བས་བདུན་ཅུ་རྩ་གཉིས། མཚམས་སྦྱོར་བཞི་ལ་ཐུང་ངུ་མེད་པས་རིང་པོ་དང་ཤིན་ཏུ་རིང་པོ་གཉིས་གཉིས། </span><span class="tibetan-commentary"></span><span class="front-title">་ལ་རིང་པོ་མེད་པས་ཐུང་ངུ་དང་ཤིན་ཏུ་རིང་པོ་གཉིས། དེ་དག་ལྔ་པོ་རེ་རེ་ལའང༌། ཨུ་དཱཏྟ། ཨ་ནུ་དཱཏྟ། སྭ་རི་ཏ་དང་གསུམ་</span><span class="front-title">གསུམ་དུ་ཕྱེ་བས་སུམ་ཅུ། དེ་རྣམས་སྣ་ལྡན་སུམ་ཅུ། སྣ་མེད་སུམ་ཅུ་དང་བཅས་པས་དྲུག་ཅུ་སྟེ་གོང་དང་བསྡོམས་པས་ཨཱ་ལི་ལ་བརྒྱ་དང་སོ་གཉིས། ཀཱ་ལི་ལ་རྐྱང་པ་སུམ་ཅུ་རྩ་གསུམ། དེ་སྟེང་རྣམ་བཅད། ང་རོ། ལྕེ་རྩ་ཅན། མཆུ་ཅན་བཞི་བསྣན་པས་སུམ་ཅུ་སོ་བདུན། རྩ་བའི་གསལ་བྱེད་སོ་གསུམ་ལ། ཀ་གཅིག་པུ་ལའང་དབྱངས་བརྒྱ་དང་སུམ་ཅུ་སོ་གཉིས་ཞུགས་པ་སྟེ་བསྡོམས་པས་གསལ་བྱེད་བཞི་སྟོང་སུམ་བརྒྱ་ང་དྲུག་ཡོད་དོ། །ཡི་གེ་དེ་རྣམས་ཀྱང་གནས་དང་བྱེད་པ་དང་རྩོལ་བ་རྣམས་ལ་བརྟེན་ནས་སྐྱེ་བ་ལས། གནས་ནི། </span><span class="tibetan-external-citations">བྲང་དང་མགྲིན་པ་སྤྱི་བོ་དང༌། །དེ་བཞིན་ལྕེ་རྩ་དང་ནི་སོ། །སྣ་དང་མཆུ་དང་རྐན་ཡང་སྟེ། །ཡི་གེའི་གནས་ནི་བརྒྱད་རྣམས་སོ།</span><span class="front-title"> །ཞེས་གསུངས་པ་ལྟར། ཨ་དང་ཀ་སྡེ་དང་ཧ་ཡིག་དང་རྣམ་བཅད་རྣམས་མགྲིན་པའི་སྐྱེ་གནས་ཅན་ནོ། །ཨི་ཨེ་ཨཻ་མགྲིན་པ་དང་རྐན་ནོ། །ཨུ་ཨོ་ཨཽ་རྣམས་</span><span class="front-title">མགྲིན་པ་དང་མཆུའོ། །</span><span class="tibetan-commentary"></span><span class="front-title">་དང་ཊ་སྡེ་དང་ར་ཡིག་དང་ཥ་ཡིག་རྣམས་སྤྱི་བོའོ། །ལྕེ་རྩ་ཅན་ནི་ལྕེ་ཡི་རྩ་བའོ། །</span><span class="tibetan-commentary"></span><span class="front-title">་དང་ཏ་སྡེ་དང་ལ་ཡིག་དང་ས་ཡིག་རྣམས་སོའོ། །རྗེས་སུ་ང་རོ་ནི་སྣའོ། །ང་ཉ་ཎ་ན་མ་རྣམས་ནི་རང་རང་གི་མགྲིན་པ་སོགས་ཀྱི་རྗེས་སུ་སྣའོ། །ཨི་དང་ཙ་སྡེ་དང་ཡ་ཡིག་དང་ཤ་ཡིག་རྣམས་རྐན་ནོ། །ཨུ་དང་པ་སྡེ་དང་མཆུ་ཅན་གྱི་ཡི་གེ་ནི་མཆུའོ། །ཝ་ཡིག་ནི་སོ་དང་མཆུ་དག་གོ། །འདིར་བྲང་ཞེས་པ་མགྲིན་བྱུང་གི་ཡི་གེ་རྣམས་བྲང་གི་གནས་ལ་ལྟོས་པ་དང༌། ཡི་གེ་གཞན་རྣམས་ཀྱང་མགྲིན་པ་ལ་ལྟོས་ཤིང་དེ་ཉིད་ཀྱིས་བྲང་གི་གནས་ལ་ལྟོས་དགོས་པར་གྲུབ་པའི་ཕྱིར་བརྗོད་པའོ། །བྱེད་པ་ལ། ལྕེ་རྩ་ཅན་རྣམས་ཀྱི་བྱེད་པ་ནི་ལྕེའི་རྩ་བའོ། །རྐན་བྱུང་རྣམས་ཀྱི་བྱེད་པ་ནི་ལྕེའི་དབུས་སོ། །སྤྱི་བྱུང་རྣམས་ཀྱི་ལྕེའི་རྩེ་མོ་དང་ཉེ་བའོ། །སོ་བྱུང་རྣམས་ཀྱི་ལྕེའི་རྩེའོ། །ལྷག་མ་རྣམས་ནི་རང་གནས་ཀྱི་བྱེད་པ་ཅན་ནོ། །</span><span class="front-title">རྩོལ་བ་ནི་ནང་དང་ཕྱི་རོལ་གཉིས་ཏེ། ནང་གི་རྩོལ་བ་ལའང་བཙུམས་པ་དང༌། ཕྱེ་བ་དང༌། ཕྲད་པ་དང༌། ཅུང་ཟད་ཕྲད་པ་སྟེ་བཞིའོ། །དེ་ལས་བཙུམས་པའི་རྩོལ་བ་ཅན་ནི་ཨ་ཡིག་གོ། །ཕྱེ་བ་ནི་དབྱངས་གཞན་རྣམས་དང་དྲོ་བ་རྣམས་སོ། །འདིར་དྲོ་བ་ཞེས་པ་ནི་འོག་ནས་འཆད་པ་ལྟར་རོ། །ཕྲད་པ་ནི། སྡེ་པའི་ཡི་གེ་རྣམས་ཏེ་རྩོལ་བ་ཆེན་པོས་བཙིར་ནས་མཐོན་པོར་བརྗོད་པ་རྣམས་སོ། །ཅུང་ཟད་ཕྲད་པ་ནི་མཐར་གནས་རྣམས་སོ། །ཕྱིའི་རྩོལ་བ་ལའང༌། སྒྲ་མེད་དང༌། སྲོག་ཆུང་དང༌། སྲོག་ཆེན་དང༌། སྒྲ་ལྡན་དང༌། དྲོ་བ་སྟེ་ལྔ་ལས་སྒྲ་མེད་པ་རྣམས་ནི་སྡེ་པ་རྣམས་ཀྱི་དང་པོ་དང་གཉིས་པ་རྣམས་དང་ཤ་ཥ་ས་རྣམས་དང་ལྕེ་རྩ་ཅན་མཆུ་ཅན་རྣམས་སོ། །སྲོག་ཆུང་བ་ནི་སྡེ་པ་རྣམས་ཀྱི་དང་པོ་དང་གསུམ་པ་དང་ལྔ་པ་རྣམས་དང་མཐར་གནས་རྣམས་སོ། །སྲོག་ཆེ་བ་ནི་སྡེ་པ་རྣམས་ཀྱི་གཉིས་པ་དང་བཞི་པ་རྣམས་དང་ཤ་ཥ་ས་</span><span class="front-title">ཧ་རྣམས་སོ། །སྒྲ་ལྡན་ནི་སྡེ་པ་རྣམས་ཀྱི་གསུམ་པ་བཞི་པ་ལྔ་པ་རྣམས་དང་རྗེས་སུ་ང་རོ་ཅན་དང་བཅས་པ་རྣམས་དང་མཐར་གནས་དང་ཧ་ཡིག་རྣམས་སོ། །དྲོ་བ་ནི་སྡེ་པ་རྣམས་ཀྱི་གཉིས་པ་དང་བཞི་པ་དང་ཤ་ཥ་ས་ཧ་རྣམས་ཏེ་གཞུང་གཞན་དུ་ཤ་ཥ་ས་ཧ་རྣམས་ཁོ་ན་ལ་དྲོ་བའི་ཡི་གེར་བཤད་དོ། །སྐབས་འདིར་སྔགས་ཀྱི་བཀླག་ཐབས་ཉེ་བར་མཁོ་ཡང་ཚིག་ཉུང་ངུས་དོན་ལེགས་པར་སྟོན་མི་ནུས་པས་དམ་པ་སྔ་མ་རྣམས་ཀྱིས་མཛད་པ་ལས་རྟོགས་པར་བྱ་བ་ཁོ་ནའོ། །</span></p>
			<p id="_idParaDest-8" class="tibetan-sabche1"><span class="tibetan-sabche">གཉིས་པ་༼བོད་སྐད་ཀྱི་ལུགས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བོད་སྐད་ཨཱ་ལི་མཚོན་བྱེད་ཨི་སོགས་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀཱ་ལི་སུམ་ཅུར་སྔོན་རྗེས་མིང་གཞི་དབྱེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྐྱང་འཕུལ་མགོ་ཅན་བརྩེགས་འདོགས་འཇུག་དང་བཅས། །</span></p>
			<p class="tibetan-commentary-non-indent"><span class="front-title">བོད་སྐད་དང་སྦྱར་བའི་བོད་ཀྱི་ཡི་གེ་ནི་རྩ་བ་ཨཱ་ལི་ཀཱ་ལི་སྟེ་ཨ་ཕྲེང་ཀ་ཕྲེང་གཉིས། དེ་ལ་ཨཱ་ལིའི་བྱ་བ་གསལ་བར་མཚོན་པར་བྱེད་པ་ཨི་སོགས་ཏེ་གི་གུ་ཞབས་ཀྱུ་འགྲེང་བུ་རྣ་རུ་བཞི། འདི་རྣམས་ཨ་ལ་སྦྱར་བ་ནི་རྐྱང་པ་བརྗོད་དུ་མེད་པས་སོ། །ཀཱ་ལི་ཀ་ནས་ཨའི་བར་སུམ་ཅུ་ཐམ་པ་ཡོད་ཅིང་དེ་ལས་ག་ད་བ་མ་འ་སྟེ་སྔོན་འཇུག་ལྔ། ག་ང་ད་ན་བ་མ་འ་ར་ལ་ས་སྟེ་རྗེས་འཇུག་བཅུ། འཕྲོས་མིང་གཞིའི་ཡི་གེ་ཉི་ཤུ་རྣམས་སུ་དབྱེར་ཡོད་ལ། དེའང་སྔོན་འཇུག་རྣམས་ནི་མིང་གི་སྔོན་དུ་འཇུག་ཅིང༌། རྗེས་འཇུག་རྣམས་ནི་རྗེས་ཁོ་ནར་འཇུག་པ་དང༌། མིང་གཞི་རྣམས་ནི་སྔོན་རྗེས་གང་དུའང་མི་འཇུག་པར་འཇུག་པ་རྣམས་ཀྱི་གཞིར་གྱུར་པའོ། །ཡི་གེ་དེ་</span><span class="front-title">དག་གི་མིང་དུ་བསྒྲུབ་པ་ན་རྐྱང་པ་ཁོ་ན་ཡིན་པ་ཀ་བ་ལྟ་བུ། སྔོན་འཇུག་གིས་འཕུལ་བ་མགོ་བོ་ལྟ་བུ་རྐྱང་འཕུལ། དབྱེ་བ་ལྟ་བུ་འདོགས་འཕུལ། བསྒྲུབ་བྱ་ལྟ་བུ་བརྩེགས་འཕུལ་རྣམས་དང༌། ར་ལ་སའི་མགོ་ཅན་གསུམ། ཡི་གེ་གསུམ་རེ་བརྩེགས་པ་སྒྲ་ལྟ་བུ། ཡ་ར་ལ་ཝའི་འདོགས་བཞི། རྗེས་འཇུག་བཅུ་ཞུགས་པ་རྟག་ལྟ་བུ་རྐྱང་འཇུག་དང༌། རྟགས་ལྟ་བུ་ཡང་འཇུག་དང་བཅས་པ་རྣམས་སུ་ཡོད་དོ། །</span></p>
			<p id="_idParaDest-9" class="tibetan-sabche1"><span class="tibetan-sabche">ལྔ་པ་༼སྦྱོར་ཚུལ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྣམ་དབྱེ་ཕྲད་སོགས་སྦྱོར་བས་དོན་སྟོན་ལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བདག་གཞན་དུས་གསུམ་བྱ་བྱེད་སྒོ་ནས་འཇུག །</span></p>
			<p class="tibetan-commentary-non-indent"><span class="front-title">མིང་དེ་ལས་ཚིག་ཏུ་སྒྲུབ་པ་ན་སླར་བསྡུ་དང་ལ་དོན་ཨི་ལྡན་སོགས་རྗེས་འཇུག་ལ་ལྟོས་པའི་ཕྲད་རྣམ་དབྱེ་དང་བཅས་པ། དགར་དང་བརྣན་པ་ལ་འཇུག་པའི་ནིའི་སྒྲ་སོགས་ཕྲད་རང་དབང་ཅན་དྲུག་པོ་རྣམས་སྦྱོར་བས་དོན་དང་དོན་གྱི་ཁྱད་པར་སྟོན་པའི་ཚིག་ཏུ་གྲུབ་ལ། སྔོན་རྗེས་ཀྱི་སྦྱོར་བ་རྣམས་ནི་བདག་གཞན་དང་དུས་གསུམ་དང་བྱ་བྱེད་སྟོན་པའི་སྒོ་ནས་འཇུག་གོ། །དེའང་ཡི་གེ་དུ་མ་འདུས་པ་ལས་མིང༌། མིང་དུ་མ་འདུས་པ་ལས་ཚིག་ཏུ་གྲུབ་སྟེ། དེ་དག་གི་བྱེད་ལས་ཀྱང་སློབ་དཔོན་བློ་གྲོས་བརྟན་པས། </span><span class="tibetan-external-citations">དོན་གྱི་ངོ་བོ་བརྗོད་པ་མིང༌། །དེ་ཡི་ཁྱད་པར་སྟོན་པ་ཚིག །གང་ཡང་མི་སྟོན་ཡི་གེའོ།</span><span class="front-title"> །ཞེས་གསུངས་ཏེ། དཔེར་ན་བུམ་པ་བ་ལང་ཞེས་པ་ལྟ་བུ་དོན་གྱི་ངོ་བོ་སྟོན་པའི་མིང༌། འདུས་བྱས་མི་རྟག་ཅེས་པ་དང༌། ཟག་བཅས་སྡུག་བསྔལ་ཞེས་པ་ལྟ་བུ་དེའི་ཁྱད་པར་སྟོན་པའི་ཚིག་གོ། །ཨ་ཨཱ་ཀ་ཁ་ག་གྷ་ང་ཞེས་སོགས་གང་ཡང་མི་སྟོན་པ་ཡི་གེ་ཡིན་ནོ། །ཚིག་གི་མཐར་རྣམ་དབྱེ་དང་ཕྲད་གང་རུང་མ་</span><span class="front-title">ཞུགས་པར་དོན་གྱི་ཁྱད་པར་རྫོགས་པར་སྟོན་མི་ནུས་ལ། རྣམ་དབྱེ་ཞེས་པའང་ལས་དང་བྱེད་པ་སོགས་དོན་དང༌། གཅིག་གཉིས་མང་པོ་སྟེ་ཚིག་གི་རྣམ་གྲངས་རྣམ་པར་དབྱེ་བར་བྱེད་པས་དེར་བརྗོད། དེའང་རྣམ་དབྱེ་དང་པོ་ངོ་བོ་བརྗོད་པ་ནི། སངས་རྒྱས། ཆོས། ལྷ། བདག་ལྟ་བུ་དོན་གྱི་ངོ་བོ་ཙམ་ལས་ཁྱད་པར་མི་སྟོན་ཅིང་ལེགས་སྦྱར་ལ་རྣམ་དབྱེ་དང་པོའི་རྐྱེན་སྦྱོར་དུ་ཡོད་ཀྱང་བོད་སྐད་ལ་རྣམ་དབྱེ་དང་པོ་དང་མིང་རྐྱང་གཉིས་ལ་ཁྱད་པར་མེད་ལ། སངས་རྒྱས་ཞེས་པས་གཅིག་ཚིག སངས་རྒྱས་དག་ཅེས་པས་གཉིས་ཚིགསངས་རྒྱས་རྣམས་ཞེས་པས་མང་པོའི་ཚིག་མཚོན་ཏེ་གཞན་ལའང་དེས་འགྲེ་བར་ནུས་སོ། །གཉིས་པ་ལས་སུ་བྱ་བ་ནི། སངས་རྒྱས་ལ་ཕྱག་འཚལ་ལོ། །རྒྱ་གར་དུ་འགྲོ་ལྟ་བུ་ལ་དང་དུའི་སྒྲས་བྱ་བའི་ཡུལ་མཚོན་པ་དང༌། གསུམ་པ་བྱེད་པ་པོ། སངས་རྒྱས་ཀྱིས་ཆོས་གསུངས། བདག་གིས་ལས་</span><span class="front-title">བྱ། ལྟ་བུ་ཀྱིས་དང་གིས་དག་གིས་བྱེད་པ་པོ་མཚོན་པ་དང༌། བཞི་པ་ཆེད་དུ་བྱ་བ། སློང་མོ་བ་ལ་ཟས་སྦྱིན། ཞིང་ལ་ཆུ་འདྲེན་ལྟ་བུ་བྱ་བ་དེས་ཡུལ་དེ་ལ་ཕན་འདོགས་པ་ལའི་སྒྲས་གོ་བ་དང༌། ལྔ་པ་འབྱུང་ཁུངས་སམ་གང་ལས་འབྲལ་བ། སངས་རྒྱས་ལས་ཆོས། རྒྱ་མཚོ་ནས་རིན་པོ་ཆེ་ལྟ་བུ་དངོས་པོ་དེ་བྱུང་བའི་ཁུངས་ལས་ནས་ཀྱི་སྒྲས་མཚོན་པ་དང༌། དྲུག་པ་འབྲེལ་བ། སངས་རྒྱས་ཀྱི་སྐུ། སེམས་ཅན་གྱི་ཁམས་ལྟ་བུ་ཕན་ཚུན་རྟེན་བརྟེན་པ་སོགས་སུ་འབྲེལ་བའི་དོན་ཀྱི་དང་གྱི་སྒྲས་སྟོན་པ་དང༌། བདུན་པ་གནས་གཞི། བརྟན་པར་བཞུགས། ཁྱིམ་དུ་མི་ལྟ་བུ་གནས་པའམ་རྟེན་པའི་གཞི་ར་དང་དུའི་སྒྲས་མཚོན་པའོ། །</span></p>
			<p class="tibetan-regular-indented"><span class="front-title">དེ་ལ་གཉིས་པ། བཞི་པ། བདུན་པ་རྣམས་མཚོན་བྱེད་ཀྱི་སྒྲ་ནི་ལ་དོན་དྲུག་ཅེས་བྱ་སྟེ། ལ་ན་ཏུ་དུ་སུ་རུ་རྣམས་དང༌། བྱེད་སྒྲ་ཀྱིས་གྱིས་གིས་ཡིས་འིས་ལྔ། འབྱུང་ཁུངས་ལས་ནས། འབྲེལ་སྒྲ་ཀྱི་གྱི་གི་ཡི་འི་རྣམས་སོ། །དེ་དག་ལས་སྐབས་རེར་རྣམ་དབྱེའི་དོན་མི་སྟོན་པར་ཕྲད་ཙམ་ལ་འཇུག་པའང་ཡོད་ཅིང༌། སླར་བསྡུའི་གོ་ངོ་སོགས་སྦྱོར་ཡུལ་ལ་ལྟོས་པའི་ཕྲད་རྣམས་སྦྱོར་ཚུལ་དང་བཅས་དཔེར་བརྗོད་པ་ནི།</span><span class="tibetan-external-citations"> </span><span class="tibetan-external-citations">དག་ལ་གསལ་ན་ལེགས་མོད་ཀྱི། །བསྟན་གྱི་འཇུག་གི་འཆད་བྱ་ཡི། །མཁས་པར་བྱས་ནས་ཚུལ་བརྟག་གོ༌ །བྱ་བ་བཟང་ངོ་ལེགས་བཀོད་དོ། །འབྱོན་ནོ་གྲུབ་བོ་དོན་བསམ་མོ། །བྱའོ་ཕྱར་རོ་ལྷ་རྒྱལ་ལོ། །བལྟས་སོ་བསྟན་ཏོ་ལྷ་ཆོས་པ། །སྒྲུབ་བོ་དགའ་འོ་གསར་མ་པ། མ་རྙོག་མི་ལྷུང་དགེ་བ་ཅན། །ད་ནི་ཅི་ཕྱིར་ཀྱེ་ཀྱེ་བུ། །ཀྭ་ཡེ་གྲོགས་དག་བགྲོད་ཅིང་མཆིས། །བདེ་ཞིང་དགྱེས་ཞེས་ཡོད་ཅེས་ཐོས། །གསལ་ཞེས་མཛེས་ཞེས་ཞད་ཅིག་གདའ། །ནམ་ཞིག་གྲོས་ཤིག་གདབ་ཅེའོ། །སུ་ཡོད་ཅེ་ན་གང་ཞེ་ན། །མ་བྱས་ཞེ་ན་བྱོས་ཤིག་གུ། །འཁོད་ཀྱང་འགྲོ་བའང་དྲན་ན་ཡང༌། །རྒྱུག་གམ་འདོང་ངམ་སྡོད་དམ་ཅི། །མདུན་ནམ་རྒྱབ་བམ་ལེགས་བསམ་མམ། །</span><span class="tibetan-external-citations">བྱའམ་འཆར་རམ་ཅང་ཐལ་ལམ། །རྒྱས་སམ་དེ་དག་དཔལ་འབྱོར་རྣམས། །མཁས་ཏེ་འཆད་དེ་ཀུན་ཆུབ་སྟེ། །ཇི་སྙེད་བདེ་དང་ལྡན་ནོ་ལོ། </span><span class="front-title">།ལྟ་བུ་དང༌། ཡང་སྦྱར་ཡུལ་ལ་མི་ལྟོས་པར་ཡང་རང་ཉིད་ཀྱི་བརྗོད་དོན་གསལ་བར་མཚོན་པ་ཅན་གྱི་ཕྲད་ནི། གང༌། ཅི། དེ། འདི། སུ། ཡང༌། ནམ། སླར། འོ་ན། ལ་ལ། ཇི། ཞེས་པ་ལྟ་བུ་ཕྲད་རྐྱང་པ་རྣམས་དང༌། ཕྲད་གཉིས་གསུམ་སོགས་འདུས་པ། གང་དག དེ་དག གང་རྣམས། དེ་རྣམས། ཇི་སྙེད། དེ་སྙེད། ཅི་ནས་ཀྱང་ལྟ་བུ་མང་པོ་རྣམས་སོ། །ཡང་ལས་གང་ཞིག་བྱེད་པོ་གཞན་དང་དངོས་སུ་འབྲེལ་བའི་དབང་དུ་བྱས་ནས་བྱེད་པ་པོའི་དངོས་པོ་དེ་ཉིད་དང་དེའི་བྱེད་པ་དང་བཅས་པ་ལ་ནི་བདག་ཅེས་བྱ་ཞིང༌། དེས་བསྒྲུབ་པར་བྱ་བའི་ཡུལ་གྱི་དངོས་པོ་བྱ་བ་དང་བཅས་པ་ལ་ནི་གཞན་ཞེས་བྱའོ། །དེ་བཞིན་དུ་བྱེད་པོ་གཞན་དང་དངོས་སུ་འབྲེལ་མ་འབྲེལ་ཇི་ལྟར་ཡང་</span><span class="front-title">རུང་བྱ་བ་བྱས་ཟིན་པ་ནི་དུས་འདས་པ་དང༌། བྱ་བ་བྱེད་པར་འགྱུར་བ་ནི་དུས་མ་འོངས་པ་དང༌། བྱ་བ་བྱེད་བཞིན་པ་ནི་དུས་ད་ལྟ་བ་ཡིན་ནོ། །གཞན་དུ་བྱེད་པའི་ལས་དང་བྱ་བའི་ལས་ཞེས་ལས་ཀྱི་ཚིག་ལ་གཉིས་སུ་དབྱེ་བའང་དབྱེ་བ་དེ་དག་ཏུ་འདུས་ཏེ་དུས་གསུམ་གྱི་དབང་གིས་བྱེད་པའི་ལས་ནི་དུས་ད་ལྟ་བ་དང༌། བྱ་བའི་ལས་ནི་དུས་མ་འོངས་པར་འདུ་ཞིང་བདག་གཞན་གྱི་དབང་གིས་བྱེད་པ་པོ་གཞན་དང་དངོས་སུ་འབྲེལ་བའི་བྱེད་པ་བདག་དང་བྱ་བ་གཞན་ཡིན་པ་བཤད་མ་ཐག་པ་ལྟར་རོ། །དེས་ན་དུས་གསུམ་གྱི་དབྱེ་བས་ནི་བྱེད་ལས་དང་འགྲེལ་བའི་ངག་གི་སྦྱོར་བ་ཐམས་ཅད་ལ་ཁྱབ་ཅིང༌། བདག་གཞན་གྱི་དབྱེ་བས་ནི་དེ་ཙམ་དུ་ཁྱབ་པ་མ་ཡིན་ཀྱང༌། བྱེད་པ་པོ་དང་བྱ་བའི་ཡུལ་གྱི་སྒྲ་རྣམས་བསྡུ་བའི་ཕྱིར་བདག་གཞན་གྱི་དབྱེ་བ་ཟུར་དུ་བྱུང་བ་ཡིན་ནོ། །དེ་ལ་བྱེད་པ་པོ་བདག་གི་དངོས་པོའི་སྒྲ་ནི། སྒྲུབ་</span><span class="front-title">པ་པོ། སྟོན་པ་པོ། སྒྲུབ་བྱེད། སྟོན་བྱེད་ལྟ་བུ། དེའི་བྱེད་པའི་ཚིག་གསལ་བར་བྱེད་པ། སྒྲུབ་པར་བྱེད་པ། སྟོན་པར་བྱེད་པ། སྒྲུབ་བོ། །སྟོན་ཏོ་ལྟ་བུ། བྱ་བའི་ཡུལ་གཞན་གྱི་དངོས་པོའི་སྒྲ། བསྒྲུབ་པར་བྱ་བ། བསྟན་པར་བྱ་བ། བསྒྲུབ་བྱ། བསྟན་བྱ་ལྟ་བུ། དེའི་བྱ་བའི་ཚིག་བསྒྲུབ་པར་བྱ། བསྟན་པར་བྱ། བསྒྲུབ་བོ། །བསྟན་ནོ་ལྟ་བུ་དང༌། དེར་མ་འདུས་པ་དུས་གསུམ་ལས་འདས་པའི་སྒྲ། བསྒྲུབས། བསྟན། གྲུབ་ལྟ་བུ། ད་ལྟ་བའི་སྒྲ། སྒྲུབ་བཞིན་པ། སྟོན་བཞིན་པ། འགྲུབ་པར་བྱེད། འཆད་པར་བྱེད་ལྟ་བུ། མ་འོངས་པའི་སྒྲ། འགྲུབ་པར་འགྱུར། འཆད་པར་འགྱུར། འགྲུབ་བོ། འཆད་དོ། །འགྲུབ་པར་བྱ། འཆད་པར་བྱ་ལྟ་བུ་མང་པོ་རྣམས་སོ། །དེ་ལ་ལྕགས་གསེར་དུ་བསྒྱུར་ལྟ་བུ་བྱེད་པ་པོ་དང་དངོས་སུ་འབྲེལ་བ་དང༌། ལྕགས་གསེར་དུ་གྱུར་ལྟ་བུ་བྱེད་པ་པོ་དང་དངོས་སུ་མ་འབྲེལ་པའོ། །</span></p>
			<p id="_idParaDest-10" class="tibetan-sabche1"><span class="tibetan-sabche">དྲུག་པ་</span><span class="tibetan-sabche">༼བཀླག་ཐབས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཐོག་མར་ང་རོ་ཕྱིས་ནས་སྦྱོར་ཀློག་སྦྱང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གནས་དང་བྱེད་རྩོལ་རང་མཐུན་དབྱུང་ཞིང་བརྗོད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བྱང་ནས་གང་ལ་གང་གིས་ཇི་ལྟ་བུར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཅི་ཕྱིར་འཇུག་སོགས་ཐུ་མིའི་གཞུང་བཟང་བསླབ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བརྗོད་པའི་ཕྱི་མོ་སངས་རྒྱས་ཕྲིན་ལས་སོ། །</span></p>
			<p class="tibetan-commentary-non-indent"><span class="front-title">བསླབ་ཚུལ་གྱི་གོ་རིམ་ཡང་ཐོག་མར་ང་རོ་ལ་སྦྱང་བར་བྱ་སྟེ། ང་རོ་ཞེས་པ་སྒྲ་ཙམ་ལ་འཇུག་པས་ཡི་གེ་རྐྱང་པ་རྣམས་རང་རང་གི་སྐྱེ་གནས་དང་མཐུན་པ་དང༌། དབྱངས་ལྡན་རྣམས་ཀྱང་སོ་སོའི་ང་རོ་དབྱུང་ཚུལ་བཅས་ཡི་གེ་རེ་རེ་ནས་ཀློག་པའི་སྒྲ་གདངས་ལ་སྦྱང་བར་བྱ་ཞིང༌། དེ་ལ་གོམས་ནས་སྔོན་རྗེས་མིང་གཞི་གསུམ་ཚེག་</span><span class="front-title">བར་གཅིག་ཏུ་སྦྱོར་བའི་ཀློག་ཚུལ་སྦྱང༌། དེ་དག་ཀྱང་གོང་སྨོས་ལེགས་སྦྱར་གྱིས་རིགས་འགྲེས་ཏེ་སོ་སོའི་སྐྱེ་གནས་བྱེད་པ། ཕྱི་ནང་གི་རྩོལ་བ་རང་རང་དང་མཐུན་པར་དབྱུང་ཞིང་བརྗོད་དེ་ཞིབ་པར་རྗེ་བཙུན་བསོད་ནམས་རྩེ་མོའི་གསུང་རབ་ལ་སོགས་ལས་རྟོགས་པར་བྱའོ། །ཀློག་ལེགས་པར་བྱང་ནས་སྔོན་རྗེས་ཀྱི་འཇུག་པ་རྣམས་ཡུལ་གང་ལ་འཇུགའཇུག་པོ་གང་གིས་འཇུག ཚུལ་ཇི་ལྟར་འཇུགདགོས་པ་ཅིའི་ཕྱིར་འཇུག་པ་ལ་སོགས་པའི་རྣམ་གཞག་ཞིབ་མོ་ཐུ་མི་སཾ་བྷོ་ཊའི་གཞུང་བཟང་སུམ་ཅུ་པ་དང་རྟགས་ཀྱི་འཇུག་པ་ལ་བསླབ་པར་བྱ་སྟེ། གཞུང་འདི་ནི་གངས་ཅན་གྱི་ལྗོངས་འདིར་བརྗོད་པ་ཐམས་ཅད་འབྱུང་བའི་ཕྱི་མོའམ་རྩ་བ་སངས་རྒྱས་ཀྱི་ཕྲིན་ལས་སུ་གྲུབ་པ་ཡིན་གྱི་གང་ཟག་གི་བློས་རྣམ་པར་བརྟག་པ་ཙམ་ནི་མ་</span><span class="front-title">ཡིན་ནོ། །</span></p>
			<p id="_idParaDest-11" class="tibetan-sabche1"><span class="tibetan-sabche">བདུན་པ་༼འཇུག་པའི་གནས་བརྒྱད་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཀུན་ཀྱང་ཟིན་པའི་སྒྲ་དང་ཡུལ་གྱི་སྐད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ངོ་བོའི་མིང་དང་མཚོན་བྱེད་མཚན་མ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གོ་བྱེད་བརྡ་དང་ཐ་སྙད་ཤེས་བརྗོད་འཇུག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚིག་དོན་གནས་བརྒྱད་སྒྲ་དོན་འདྲེས་འཛིན་བློ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དོན་དམིགས་སྒྲ་བྱུང་མཐུན་སྣང་ཐུན་མོང་གྲགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">མངོན་ཞེན་རིམ་པའི་ཆོས་ལྔ་ལྡན་པར་སྐྱེ། །</span></p>
			<p class="tibetan-commentary-non-indent"><span class="front-title">ཡི་གེས་དོན་སྟོན་པར་བྱེད་པ་ཀུན་ཀྱང་འཇུག་པའི་གནས་བརྒྱད་ལ་བརྟེན་པ་ཡིན་ཏེ། </span></p>
			<p class="tibetan-commentary-non-indent"><span class="front-title">བརྒྱད་ནི། སྒྲ་དང་སྐད། མིང་དང་མཚན་མ། བརྡ་དང་ཐ་སྙད། ཚིག་དང་དོན་རྣམས་སོ། དེ་ལ་སྒྲ་ནི་འདིར་ཟིན་པའི་སྒྲ་སེམས་ཅན་དུ་སྟོན་ཅིང་ལུང་སྟོན་པའོ། །སྐད་ནི་འཕགས་བོད་རྒྱ་ནག་ལ་སོགས་པ་རང་རང་གི་ཡུལ་གྱི་བརྡ་གོ་བར་བྱེད་པའོ། །མིང་ནི་ངོ་བོ་ཉིད་ཀྱི་ཚིག་བླ་དྭགས། ཆོས་མངོན་པའི་ལུགས་ཀྱི་ཡི་གེ་འདུས་པའི་བདག་ཉིད་ཅན་དང༌། བརྡ་སྤྲོད་པའི་ལུགས་ཀྱི་རྣམ་དབྱེའི་མཐའ་ཅན། བུམ་པ། སེང་གེ་ལ་སོགས་པ་བརྗོད་པ་དེས་དོན་ལ་བློ་གཞོལ་བར་བྱེད་པས་ནཱ་མ་སྟེ་མིང་ཞེས་བྱ་ལ། དོན་དེ་མཚོན་པར་བྱེད་ཅིང་སྣང་བར་ནུས་པའི་ཆ་ནས་མཚན་མ་ཞེས་བྱའོ། །བརྡ་ནི་དོན་དེ་ལ་ཐ་སྙད་བྱ་བའི་ཕྱིར་ཐོག་མར་མིང་དུ་བཏགས་པ་སྟེ། གོ་བར་བྱེད་པ་དང་སྨྲ་བར་བྱེད་པའི་དུས་ཅན་ནོ། །ཐ་སྙད་ནི་འཇུག་པར་བྱེད་པའི་</span><span class="front-title">བདག་ཉིད་ཤེས་བརྗོད་འཇུག་གསུམ་གྱི་རང་བཞིན་ཅན་ཏེ། དེའང་འདི་ཀ་བ་ཡིན་ནོ་སྙམ་པའི་ཤེས་པ་ནི་བཏགས་པའི་ཤེས་པ་དང༌། ཀ་བ་ཞེས་སྨྲ་བར་བརྗོད་པ་ནི་བརྗོད་པ་དང༌། ཀ་བ་ཡིན་པས་ཁང་ཁྱིམ་བྱེད་པར་རྩོམ་པ་ནི་འཇུག་པ་སྟེ། སྤྱི་དངོས་ལ་མེད་ཀྱང་འཇུག་ལྡོག་བྱེད་པའི་ཕྱིར་ནན་གྱིས་བཏགས་པ་སྟེ། གདུང་འདེགས་ཀྱི་ཤིང་ལ་ཀ་བ་ཞེས་བཏགས་པ་ལྟ་བུའོ། །དེ་དག་ཀྱང་དོན་དེའི་ངོ་བོ་ཙམ་བརྗོད་པའི་ཆ་ནས་མིང་དང༌། དོན་དེ་མཚོན་པར་བྱེད་པས་མཚན་མ་ཐ་སྙད་ཀྱི་ཕྱིར་སྔར་མེད་པ་གློ་བུར་དུ་འདོད་པས་སྦྱར་བ་བརྡ་དང༌། དེ་ཉིད་འཇུག་ལྡོག་བྱེད་པའི་ཕྱིར་བརྗོད་པས་ཐ་སྙད་དོ། །ཚིག་ནི་ཆོས་མངོན་པའི་ལུགས་ཀྱིས། མིང་འདུས་ནས་དོན་གྱི་ཁྱད་པར་བརྗོད་པ་སྟེ། འདུས་བྱས་མི་རྟག་ཅེས་པ་ལ་སོགས་པ་ལྟ་བུའོ། །བརྡ་སྤྲོད་པའི་ལུགས་ཀྱིས་རྣམ་དབྱེ་ཏིང྄་སུ་པ྄་གང་རུང་གི་མཐའ་ཅན་དོན་</span><span class="front-title">གྱི་ངོ་བོ་དང་ཁྱད་པར་ཅི་རིགས་པ་བརྗོད་པའོ། །དོན་ནི་ཆོས་རྣམས་ཀྱི་གནས་ལུགས་ཇི་ལྟར་གནས་པ་ཉིད་དོ། །དེ་ལྟར་གནས་བརྒྱད་པོ་དེ་དག་ལ་ཡི་གེ་དག་ཇི་ལྟར་འཇུག་ན་སྒྲ་དང་དོན་གཅིག་ཏུ་བསྲེས་ནས་འཛིན་པའི་བློའི་དབང་གིས་འཇུག་སྟེ། བློ་དེ་སྐྱེ་བ་ལ་ཡང༌། བརྡ་བྱེད་པའི་དུས་ན་ཤེས་པ་གཞན་ལས་ཁྱད་པར་དུ་བྱེད་པའི་ཆོས་ལྔ་དང་ལྡན་པ་དགོས་ཏེ། དོན་ལ་དམིགས་པ་དང༌། སྒྲ་ལས་བྱུང་བ་དང༌། མཐུན་པར་སྣང་བ་དང༌། ཐུན་མོང་དུ་གྲགས་པ་དང༌། མངོན་པར་ཞེན་པ་རྣམས་སོ། །དེ་དག་སོ་སོའི་ནུས་པ་ཡང༌། དོན་ལ་དམིགས་པས་ནི་དོན་སྤྱིའི་ནུས་པ་སྐྱེད་པར་བྱེད་དོ། །སྒྲ་ལས་བྱུང་བ་ནི་སྒྲ་སྤྱིའི་རྣམ་པ་སྐྱེད་པར་བྱེད་དོ། །མཐུན་པར་སྣང་བ་དང༌། ཐུན་མོང་དུ་གྲགས་པས་ནི་ཞེན་པ་སྐྱེ་ཞིང་གཞན་ལ་གོ་བར་ནུས་སོ། །མངོན་པར་ཞེན་པས་ནི་མིང་དང་མིང་ཅན་འབྲེལ་བར་བྱེད་དོ། །དེ་ལྟར་རིམ་པར་</span><span class="front-title">སྐྱེ་བའི་ཆོས་དང་ལྡན་པ་ལས་མིང་ལ་སོགས་པ་སྐྱེ་བ་དང༌། མངོན་པར་ཞེན་པའི་རིམ་པ་ལའང་བཞི་ལ་སོགས་པ་དབྱེ་བའི་ཚུལ་ཞིབ་མོ་ནི་གནས་བརྒྱད་རྩ་འགྲེལ་སོགས་ལས་རྟོགས་པར་བྱའོ། །</span></p>
			<p id="_idParaDest-12" class="tibetan-sabche1"><span class="tibetan-sabche">གཉིས་པ་ཐུན་མོང་གི་རིག་པའི་གནས་རྣམས་བཤད་པ་ལ་གཉིས། དགོས་འབྲེལ་གྱིས་མཚམས་སྦྱར་བ། རིག་གནས་དངོས་བཤད་པའོ། །དང་པོ་༼དགོས་འབྲེལ་གྱིས་མཚམས་སྦྱར་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱལ་བའི་སྲས་ཀྱིས་མི་བསླབ་ཤེས་བྱའི་གནས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མ་མཆིས་དེ་བས་ཚར་གཅོད་རྗེས་བཟུང་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཀུན་ཤེས་བྱ་ཕྱིར་རིག་པའི་གནས་ལ་བསླབ། །</span></p>
			<p class="tibetan-commentary-non-indent"><span class="front-title">ཐེག་ཆེན་གྱི་ལམ་ཞུགས་རྒྱལ་བའི་སྲས་པོ་རྣམས་ཆོས་འཚོལ་གྱི་སྐབས་སུ་རིག་པའི་གནས་ལྔ་སོགས་མི་བསླབ་པའི་ཤེས་བྱའི་གནས་ཅིའང་མ་མཆིས་ཏེ་ཐམས་ཅད་མཁྱེན་པའི་གོ་འཕང་བསྒྲུབ་པ་ན་རྒྱུ་དང་འདྲ་བའི་འབྲས་བུ་འབྱུང་བའི་ཕྱིར། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།</span><span class="tibetan-external-citations"> རྒྱལ་སྲས་རྣམས་ཀྱིས་མི་བསླབ་པའི། །དངོས་དེ་གང་ཡང་ཡོད་མ་ཡིན། །དེ་ལྟར་གནས་པའི་མཁས་པ་ལ། །བསོད་ནམས་མི་འགྱུར་གང་ཡང་མེད།</span><span class="front-title"> །ཅེས་དང༌། ཀླུ་སྒྲུབ་ཞབས་ཀྱིས། </span><span class="tibetan-external-citations">དེ་འདྲའི་ས་བོན་ཐམས་ཅད་ལས། །རྒྱུ་དང་འདྲ་བའི་འབྲས་བུ་འབྱུང༌། །ས་བོན་མེད་པར་འབྲས་ཡོད་པ། །ཤེས་ལྡན་གང་གིས་བསྒྲུབ་པར་ནུས།</span><span class="front-title"> །ཞེས་རྒྱུ་རིགས་འདྲ་</span><span class="front-title">ལས་འབྲས་བུ་རིགས་འདྲ་འབྱུང་ཚུལ་འདི་ནི་འཇིག་རྟེན་པའི་ལུགས་དང་ཡང་མཐུན་ལ། དེ་བས་ན་ཤེས་བྱ་ཀུན་ལ་བློ་སྦྱང་དགོས་པར་གྲུབ། དེའི་ཡང་ཐོག་མར་ཀླུ་སྒྲུབ་ཞབས་ཀྱིས། </span><span class="tibetan-external-citations">ཐ་སྙད་ལ་ནི་མ་བརྟེན་པར། །དམ་པའི་དོན་ནི་བསྟན་མི་ནུས། །དམ་པའི་དོན་ནི་མ་རྟོགས་པར། །མྱ་ངན་འདས་པ་འཐོབ་མི་འགྱུར།</span><span class="front-title"> །ཞེས་དོན་དམ་པའི་གནས་ལུགས་རྟོགས་པར་བྱེད་པའང་ཐ་སྙད་ལ་བརྟེན་དགོས་ཤིང༌། དེའི་གནས་ཐམས་ཅད་བསྡུ་ན་རིག་པའི་གནས་བཅུ་ལ་འདུ་ཞིང༌། དེའང་རིག་གནས་ཆུང་བ་ལྔ་པོ་སྒྲ་ལ་སོགས་པའི་ཡན་ལག་ཡིན་པས་གཙོ་བོར་རིག་པའི་གནས་ལྔ་དང༌། དེའང༌། སྒྲ་དང་ཚད་མས་ཚིག་དོན་ལ་འཁྲུལ་བ་ཚར་གཅོད། བཟོ་དང་གསོ་བས་གདུལ་བྱ་སྤྱི་དང་བྱེ་བྲག་རྗེས་སུ་འཛིན། ནང་དོན་རིག་པས་བདག་ཉིད་ཀུན་མཁྱེན་བསྒྲུ བ་པའི་ལམ་གྱི་རྣམ་པ་ཀུན་ཤེས་པར་བྱེད་པས་ན།</span><span class="front-title"> ཚར་བཅད། རྗེས་འཛིན། ཀུན་མཁྱེན་གྱི་རིག་གནས་གསུམ་དུའང་འདུས་པས་དེ་དག་ལ་བསླབ་པར་བྱ་སྟེ། མདོ་ལས། </span><span class="tibetan-external-citations">བྱང་ཆུབ་སེམས་དཔའ་རིག་པའི་དངོས་པོ་ལྔ་མ་བསླབས་ན་ནི་ནམ་དུའང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐམས་ཅད་མཁྱེན་པའི་ཡེ་ཤེས་འཐོབ་པར་མི་ནུས་སོ། །དེ་བས་ན་བླ་ན་མེད་པའི་བྱང་ཆུབ་འཐོབ་པར་བྱ་བའི་ཕྱིར་རིག་པའི་དངོས་པོ་ལྔ་བསླབ་པར་བྱའོ་</span><span class="front-title">ཞེས་དང༌། རྒྱལ་ཚབ་མ་ཕམ་པས། </span><span class="tibetan-external-citations">རིག་པའི་གནས་ལྔ་དག་ལ་བརྩོན་པར་མ་བྱས་ན། །འཕགས་མཆོག་གིས་ཀྱང་ཐམས་ཅད་མཁྱེན་ཉིད་འཐོབ་མི་འགྱུར། །དེ་བས་གཞན་དག་ཚར་བཅད་རྗེས་སུ་གཟུང་ཕྱིར་དང༌། །བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱ།</span><span class="front-title"> །ཞེས་གསུངས་སོ། །</span></p>
			<p id="_idParaDest-13" class="tibetan-sabche1"><span class="tibetan-sabche">གཉིས་པ་རིག་གནས་དངོས་བཤད་པ་ལ་གཉིས། རིག་ལམ་ཆེ་བ་དང༌། ཆུང་</span><span class="tibetan-sabche">བའོ། །དང་པོ་༼རིག་ལམ་ཆེ་བ་༽ལ་བཞི། སྒྲ། ཚད་མ། བཟོ། གསོ་བ་རིག་པའོ། །དང་པོ་༼སྒྲ་༽ལ་གསུམ། མདོར་བསྟན། རྒྱས་བཤད། དོན་བསྡུའོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཚིག་གི་འཁྲུལ་བ་སེལ་བྱེད་བརྡ་སྤྲོད་ནི། །</span></p>
			<p class="tibetan-root-text_tibetan-root-text-last-line"><span class="tibetan-root-text">རང་བཞིན་རྐྱེན་དང་རྣམ་འགྱུར་གསུམ་དུ་འདུ། །</span></p>
			<p class="tibetan-commentary-non-indent"><span class="front-title">རྗོད་བྱེད་ཚིག་གི་འཁྲུལ་བ་ཚར་གཅོད་ཅིང་སེལ་བར་བྱེད་པ་བརྡ་སྤྲོད་པའི་རིག་པ་ནི། རང་བཞིན་དང༌། རྐྱེན་དང༌། རྣམ་འགྱུར་གསུམ་དུ་འདུའོ། །</span></p>
			<p id="_idParaDest-14" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གསུམ། རང་བཞིན། རྐྱེན། རྣམ་འགྱུར་རྣམས་སོ་སོར་བཤད་པའོ། །དེའི་དང་པོ་༼རང་བཞིན་༽ལའང་གཉིས། བྱིངས་ཀྱི་རང་བཞིན། མིང་གི་རང་བཞིན་ནོ། །དང་པོ་༼བྱིངས་ཀྱི་རང་བཞིན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རང་བཞིན་བྱིངས་ལ་དྲུག་སྟེ་བཀླགས་མ་བཀླགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཉིས་ལྡན་མིང་རྐྱེན་གཉིས་ཀའི་བྱིངས་རྣམས་ཏེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བསྡུ་ན་ལས་བཅས་ལས་མེད་གཉིས་སུ་འདུ། །</span></p>
			<p class="tibetan-commentary-non-indent"><span class="front-title">རྐྱེན་སོགས་ཀྱིས་བསྒྲུབ་པར་བྱ་བའི་གཞི་ནི་རང་བཞིན་ཏེ། དེ་ལའང་དངོས་དང་བཏགས་པ་བ་གཉིས་ལས་ཁམས་སམ་བྱིངས་ནི་སྒྲའི་བསྒྲུབ་གཞི་དངོས་ཡིན་ལ་དེ་ལའང་ནང་གསེས་སུ་དབྱེ་ན་དྲུག་ཡོད་དེ། ༼༡༽ བྱིངས་མདོ་ལེའུ་དགུའི་ནང་དུ་བསྟན་པའི། བྷཱུ་ཡོད་པ་ལའོ། །ཙི་ཏཱི་སེམས་པར་བྱེད་པ་ལའོ། །ཞེས་སོགས་ནི་ཡོངས་སུ་བཀླགས་པའི་བྱིངས། ༼༢༽ ཨ་དོ་ལ་ཡ་ཏི་ལ་སོགས་པ་མདོ་འགྲེལ་གང་དུའང་མེད་པ་འཇིག་རྟེན་གྱི་ཉེར་སྤྱོད་ལ་གྲགས་པ་ནི་ཡོངས་སུ་མ་བཀླགས་པའི་བྱིངས། ༼༣༽ ཛུ་དང་སྐ་ལ་སོགས་པ་མདོ་དང་རྒྱ་འགྲེལ་གྱི་ཟུར་ནས་ཐོན་ཅིང་བྱིངས་ཀྱི་ཚོགས་སུ་མ་བཀླགས་པ་ནི་མདོའི་བྱིངས་སམ་གཉིས་ཀ་ལྡན་པས་ཡོངས་སུ་བཀླགས་ཤིང་མ་བཀླགས་པའི་བྱིངས། ༼༤༽ སན྄་ལ་སོགས་པ་ལས་ཡ་ཀ྄འི་རྐྱེན་སྦྱོར་བའི་ཡུལ་ཀཎྜཱུ་ལ་</span><span class="front-title">སོགས་པ་ཉི་ཤུ་པོ་རྣམས་ནི་མིང་ཡང་ཡིན་ཏེ་ཀཎྜཱུ་ལུས་གཡའ་བའི་སྐད་དོད་ཡིན་ལ་བྱིངས་ཀྱང་ཡིན་ཏེ་སླར་ཡ་ཀ྄འི་རྐྱེན་འཇུག་པའི་ཕྱིར་མིང་གི་བྱིངས། ༼༥༽ བྱིངས་གང་ཡང་རུང་བ་ལ་སན྄་ལ་སོགས་པའི་རྐྱེན་བཅུ་གཉིས་གང་རུང་སྦྱར་བས་དེའི་མཐའ་ཡང་བྱིངས་ཉིད་དུ་འགྱུར་བ་ནི་རྐྱེན་གྱི་བྱིངས། ༼༦༽ ཡོངས་སུ་བཀླགས་པའི་བྱིངས་ལས་མིང་དུ་བསྒྲུབ་པའི་ཕྱིར་རམ། མིང་རྣམས་ལས་ཀྱང་བྱིངས་ཉིད་དུ་བསྒྲུབ་པའི་ཕྱིར་ཀྭིཔ྄་ལ་སོགས་པའི་རྐྱེན་ཕྱིས་པའི་མཐའ་རྣམས་མིང་དང་རྐྱེན་མཐའ་གཉིས་ཀའང་ཡིན་ལ། སླར་ཀུན་བཤད་ཀྱི་སྒྲུབ་པའང་འཇུག་པའི་ཕྱིར་དེ་ལ་ལྟོས་ནས་བྱིངས་སུའང་འགྱུར་བས་རྐྱེན་དང་མིང་གི་བྱིངས་རྣམས་ཏེ་དེ་ལྟར་དྲུག་གོ། །དེ་དག་ཀྱང་བསྡུ་ན་ལས་བཅས་ལས་མེད་གཉིས་སུ་འདུ་སྟེ། དེའང་པུཉྫ་རཱ་ཛར། </span><span class="tibetan-external-citations">རྟོག་པ་ཤེས་པ་མཐོང་བའི་ཚེ། །བཟའ་བ་དང་ནི་འཁྲུག་པ་དང༌། །བྱེད་པ་འཚོང་བ་འཛིན་དང་</span><span class="tibetan-external-citations">རྐུ། །སྦྱིན་པ་མཆོད་པ་འདོད་དང་རེག །དུད་པ་བསྟོད་པ་ཆགས་དང་བཟོད། །གསོ་བ་སེམས་པ་འགྲོ་འགོགས་སོགས། །སྨྲ་བ་གསོད་པ་ལ་སོགས་ལས། །བརྗོད་པས་ལས་དང་བཅས་པར་ཤེས།</span><span class="front-title"> །ཞེས་གསུངས་པ་ལྟར་བྱིངས་གང་ཞིག་རྟོག་པ་དང་ཤེས་པ་དང་མཐོང་བ་དང་ཐོས་པ་ལ་སོགས་པ་ལྟ་བུ་བྱ་བ་དང་ལྡན་པ། བྱ་བ་དེའི་ཡུལ་ལ་རྣམ་དབྱེ་གཉིས་པ་ལས་ཀྱི་རྣམ་དབྱེ་འཇུག་དགོས་པའི་ཕྱིར་བྱེད་པ་དང་བཅས་པ་ནི་ལས་བཅས་ཡིན་ལ། མཚོ་ལྡན་མའི་རབ་བྱེད་ལས། </span><span class="tibetan-external-citations">ངོ་ཚ་ཡོད་དང་གནས་མེལ་ཚེ། །འཕེལ་ཟད་འཇིགས་དང་འཚོ་དང་འཆི། །ཉལ་བ་རྩེད་མོ་འོད་གསལ་དོན། །བྱིངས་ཚོགས་དེ་རྣམས་ལས་མེད་བཤད།</span><span class="front-title"> །ཅེས་པས། ཤཱིང྄་ཉལ་བ་ལའོ། །ཞེས་པ་ལྟ་བུའི་བྱིངས་རྣམས་ནི་ལས་ཀྱི་རྣམ་དབྱེ་ལ་ལྟོས་མི་དགོས་པར་ངོ་བོ་ཉིད་ཀྱིས་བྱ་བ་འབྱུང་བར་གྲུབ་པས་ལས་མེད་པ་ཞེས་བྱའོ། །འདིར་བརྡ་སྤྲོད་པ་</span><span class="front-title">མ་སྦྱངས་པ་ལ་དཔེར་མཚོན་ན། བྱིངས་ཞེས་བྱ་བ་ནི་བོད་ཀྱི་ཡི་གེ་ཀ་ལ་སོགས་པ་ལྟ་བུ་དེ་ཁོ་ནས་དོན་མི་སྟོན་པ་ཡིན་ཏེ། བྷཱུ་ཡོད་པ་ལའོ། །ཞེས་པས་ཡོད་པའི་ཁམས་ཙམ་ལས་གང་ཡང་མི་སྟོན། རྐྱེན་སྦྱར་བ་ནི་སྔོན་རྗེས་ཀྱི་འཇུག་པ་སྦྱར་བ་ལྟ་བུ་སྟེ། ཀ་ལ་སྔོན་འཇུག་བ་དང་རྗེས་འཇུག་འ་སྦྱར་བས་བཀའ་ཞེས་གསུང་རབ་ལ་སོགས་པའི་དོན་སྟོན་པ་སྟེ། བྷཱུ་ལ་རྐྱེན་ཨཙ྄་སྦྱར་བས་བྷ་བ་གྲུབ་པ་སྲིད་པ་ལ་འཇུག གྷཉ྄་སྦྱར་བས་བྷཱ་བ་གྲུབ་པ་དངོས་པོ་ལ་འཇུག་པ་སྟེ་བྱིངས་ལས་མིང་དུ་གྲུབ་པ་ཡིན། རྣམ་འགྱུར་ནི་བོད་སྐད་ལ་ཡ་ར་ལ་འདོགས་གཟུགས་གཞན་དུ་འགྱུར་བ་ལྟར། འདིར་ཡང་བྱིངས་བྷཱུ་ལ། རྐྱེན་ཨཙ྄་སྦྱར་བས་གཟུགས་གཞན། བྷ་བ་ཞེས་པར་སོང་བ་སོགས་རིགས་ཤིན་ཏུ་མང༌། རྣམ་དབྱེ་ལེགས་སྦྱར་ལ་ཏིང྄་དང་</span><span class="front-title">སུཔ྄་རིགས་གཉིས་ཡོད་ཅིང་བོད་སྐད་ལ་གཅིག་ལས་མེད་པ་དེའི་ཚུལ་ནི་གོང་སྨོས་ལྟར་རོ། །</span></p>
			<p id="_idParaDest-15" class="tibetan-sabche1"><span class="tibetan-sabche">གཉིས་པ་༼མིང་གི་རང་བཞིན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མིང་གི་རང་བཞིན་རྟགས་གསུམ་དག་པ་འདྲེས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཏིབས་དང་ཉེར་སྒྲུབ་ཀུན་འཇུག་མི་གསལ་དྲུག །</span></p>
			<p class="tibetan-commentary-non-indent"><span class="front-title">སུཔ྄འི་རྣམ་དབྱེ་སྦྱོར་ཡུལ་ལ་ལྟོས་ནས་རང་བཞིན་བཏགས་པའང་བཞག་པ་མིང་གི་རང་བཞིན་ནི། སྤྱིར་སྐྱེས་པ་བུད་མེད་མ་ནིང་སྟེ་རྟགས་གསུམ་གང་རུང་གི་མཐའ་རུ་གནས་ཤིང༌། དེའི་ནང་གསེས་དབྱེ་བས་རྟགས་དྲུག་ཏུའང་འགྱུར་ཏེ། ༼༡༽ དེ་</span><span class="front-title">ལ་</span><span class="tibetan-commentary">བྲྀ</span><span class="front-title">ཀྵཿཤིང་ལྟ་བུ་སྐྱེས་པ། ཁནྡཱ། མལ་ཁྲི། ལྟ་བུ་བུད་མེད། ཀུནྚཾ་མེ་ཐབ་ལྟ་བུ་མ་ནིང་སྟེ་རང་རང་གི་རྟགས་མཐའ་དེ་ལ་རྟགས་གཞན་གྱི་བྱ་བ་མི་འཇུག་པ་ནི་དག་པའི་རྟགས། ༼༢༽ པུ་རུ་ཥཿ སྐྱེས་བུ། པུ་རུ་ཥཱི། སྐྱེས་བུ་མོ། ལྟ་བུ་ཕོ་མོ་བརྗོད་པའི་སྒྲ་རྣམས་སྐྱེས་པ་དང་བུད་མེད་གཉིས་ཀྱི་རྟགས་གྱི་ཆོ་ག་འཇུག་པ། </span><span class="tibetan-commentary">གྷྲྀ</span><span class="front-title">ཏཿ གྷྲི་ཏཾ། མར་ལྟ་བུ་སྐྱེས་པ་དང་མ་ནིང་གཉིས་ཀྱི་ཆོ་ག་འཇུག་པ་སྟེ། རྟགས་གཉིས་ཀྱི་ཆོ་ག་འདྲེས་པ་རྣམས་ནི་འདྲེས་པའི་རྟགས། ༼༣༽ པཱཏྲཿ པྲཏྲཱི། པཏྲཾ། ལྷུང་བཟེད་ལྟ་བུ་སྒྲ་གཅིག་ལ་རྟགས་གསུམ་ཀ་སྦྱར་དུ་ཡོད་པ་ནི་གཏིབས་པའི་རྟགས། ༼༤༽ རྟགས་དེ་ཉིད་ཁ་དོག་དང་ཡོན་ཏན་ལ་སོགས་པ་ཁྱད་གཞི་ལས་ཁྱད་ཆོས་འབྱེད་པར་བྱེད་པ། ཤུཀླཿ ཤུཀླཱ། ཤུཀླཾ། དཀར་པོ། པཊུཿ པཊྲཱིཿ པཊུ། མཁས་པ་ལྟ་བུ་ནི་ཉེ་བར་སྒྲུབ་པའི་རྟགས། ༼༥༽ འདོད་འཇོ་ལས། </span><span class="tibetan-external-citations">གྲོང་དང་བློན་པོ་སོགས་དང་རྟགས། །རང་བཞིན་བྷ་ག་པྲ་</span><span class="tibetan-external-citations1">ཀྲྀ</span><span class="tibetan-external-citations">་ཏིཿ སྙིང་སྟོབས་རྡུལ་དང་མུན་པ་རྣམས། །མཉམ་པའི་གནས་སྐབས་</span><span class="tibetan-external-citations">ལ་ཡང་བལྟ། །ཞེས་བྱཱ་ཌིས་སོ། །འཁོར་བའི་ལམ་དང་དགའ་བ་ཡི། །བུ་ག་པྲ་</span><span class="tibetan-external-citations1">ཀྲྀ</span><span class="tibetan-external-citations">་ཏིཿནི་མོ། </span><span class="front-title">།ཞེས་སྐབས་གསུམ་གྱི་ལྷག་མ་ལས་ཀྱང་རྣམ་གྲངས་སུའོ། །ཞེས་པྲ་</span><span class="tibetan-commentary">ཀྲྀ</span><span class="front-title">་ཏི་གཅིག་པུའི་སྒྲ་དོན་མང་པོ་དེ་དག་ལ་འཇུག་པས། སྡེབ་སྦྱོར་ལ་སྒྲ་དེ་གང་འཇུག་རྟགས་ཀྱི་ངེས་པ་ལ་ལྟོས་དགོས་ཏེ། པྲ་</span><span class="tibetan-commentary">ཀྲྀ</span><span class="front-title">་ཏིཿཞེས་པའི་རྟགས་སུ་བསྒྲུབས་ན་རང་བཞིན་དང༌། གྲོང་པ་སྟེ་ཆང་འཚོང་རྫ་མཁན་སོགས་ལ་འཇུག་པ་དང༌། པྲ་</span><span class="tibetan-commentary">ཀྲྀ</span><span class="front-title">་ཏི། བུད་མེད་ཀྱི་རྟགས་སུ་བསྒྲུབས་ན་སྐྱེ་གནས་སོགས་ལ་འཇུག་པར་ཤེས་དགོས་པ་ནི་ཀུན་ཏུ་འཇུག་པའི་རྟགས། ༼༦༽ ཨུཙྪིཿ མཐོན་པོ་ལྟ་བུ་མི་ཟད་པའི་སྡེ་ཚན་ལས་བྱུང་བའི་སྒྲའི་གཟུགས་མང་པོ་ལ་རྣམ་དབྱེ་ཐམས་ཅད་འཇིག་པར་འགྱུར་བས་གཟུགས་ཀྱི་དབྱེ་བ་མེད་པ་ལ་སོགས་པ་མི་གསལ་བའི་རྟགས་ཞེས་བྱ་སྟེ་དེ་ལྟར་ན་མིང་གི་རང་བཞིན་དྲུག་གོ། །</span></p>
			<p id="_idParaDest-16" class="tibetan-sabche1"><span class="tibetan-sabche">གཉིས་པ་༼རྐྱེན་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྐྱེན་ནི་བྱིངས་ཉིད་བྱིངས་སྒྲུབ་སན྄་ལ་སོགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བྱིངས་ལས་ཚིག་སྒྲུབ་ཏིང྄འི་རྣམ་དབྱེ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བྱིངས་ལས་མིང་སྒྲུབ་</span><span class="tibetan-root-text1">ཀྲྀ</span><span class="tibetan-root-text">ཏྲ་རྣམས་བྱིངས་དང་འབྲེལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མིང་ལ་ཀྱཙ྄་སོགས་སྦྱར་མིང་ཉིད་བྱིངས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བུད་མེད་རྐྱེན་སྦྱར་རྟགས་ཉིད་རྟགས་སུ་སྒྲུབ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ཕན་སྦྱར་བས་མིང་ཉིད་མིང་སོགས་ཏེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སུཔ྄་སྦྱར་མིང་ལས་ཚིག་ཏུ་སྒྲུབ་པར་བྱེད། །</span></p>
			<p class="tibetan-commentary-non-indent"><span class="front-title">བྱིངས་ལས་སྟོན་བྱེད་ཀྱི་སྒྲར་སྒྲུབ་པར་བྱེད་པའི་རྐྱེན་ལ་ཤིན་ཏུ་མང་ཡང་བསྡུ་ན་རྣམ་པ་བདུན་དུ་འདུས་པ་ཡིན་ཏེ། ༼༡༽ བྱིངས་ཉིད་སླར་ཡང་བྱིངས་སུ་སྒྲུབ་ཅིང་དེའི་མཐར་རྐྱེན་གཞན་འཇུག་པ་སནྲ་ལ་སོགས་པའི་རྐྱེན་རྣམས་དང༌། ༼༢༽ བྱིངས་ལས་ཚིག་ཏུ་སྒྲུབ་པར་བྱེད་པ་ལ྄་ཡིག་དབྱངས་མེད་བསྒྱུར་བའི་ཏིང྄འི་རྣམ་དབྱེ་བཅོ་བརྒྱད་དེ་ཀ་ལཱ་པར་ཀུན་བཤད་ཏི་སོགས་ཀྱི་རྣམ་དབྱེ་བརྒྱ་དང་བརྒྱད་ཅུར་གྲགས་པ་བྱེད་དངོས་ལས་གསུམ་སྟོན་པར་བྱེད་པ་རྣམས་དང༌། ༼༣༽ བྱིངས་ལས་མིང་དུ་སྒྲུབ་པར་བྱེད་པ་</span><span class="tibetan-commentary">ཀྲྀ</span><span class="front-title">ཏ྄་ཡི་རྐྱེན་ཙཱནྡྲ་པར་སྐབས་དང་པོའི་རྐང་པ་ཕྱེད་གསུམ་དང༌། ཀ་ལཱ་པར་ལེའུ་ལྔས་རྒྱས་པར་བཤད་པ་རྣམས་ནི་བྱིངས་ཁོ་ན་དང་འབྲེལ་བ་ཡིན་ལ། ༼༤༽ མིང་གི་མཐར་ཀྱཙ྄་དང༌། སོགས་ཁོངས་ནས་ཀཱམྱ་ཏྲ་དང༌། </span><span class="tibetan-commentary">ནྀ</span><span class="front-title">ཙ྄་ལ་སོགས་པ་རྣམས་ནི་མིང་ཉིད་བྱིངས་སུ་སྒྲུབ་པར་བྱེད་པའི་རྐྱེན་དང༌། ༼༥༽ མིང་གི་མཐར་དཱིཥ་ཊཱཔ྄་ཙཱཔ྄་སོགས་བུད་མེད་ཀྱི་རྐྱེན་སྦྱར་བ་ནི་རྟགས་ཉིད་རྟགས་སུ་སྒྲུབ་པའི་རྐྱེན་དང༌། ༼༦༽ ཙཱནྡྲ་པར་</span><span class="front-title">རྐང་པ་དགུ་ཙམ་གྱིས་ཤིན་ཏུ་རྒྱས་པར་བསྟན་པ་གཙོ་བོར་མིང་དང་འགའ་ཞིག་ཚིག་མཐར་ཡང་སྦྱོར་བས་སྦྱོར་ཡུལ་གྱི་ངག་དེ་ལ་ཕན་འདོགས་པར་བྱེད་པ་དེ་ཕན་དུ་གྲགས་པ་སྟེ་མིང་ཉིད་མིང་དུ་སྒྲུབ་པ་དང༌། སོགས་ཁོངས་ནས་ཚིག་ཏུ་སྒྲུབ་པའི་རྣམ་དབྱེ་དངོས་མིན་ཀྱང་དེ་དང་ཆ་འདྲ་བར་བྱེད་པའང་ཁ་ཅིག་ཡོད་པ་དང༌། ༼༧༽ རྟགས་གསུམ་མཐར་སུཔ྄འི་རྣམ་དབྱེ་བདུན་གསུམ་ཉེར་གཅིག་སྦྱར་བས་བྱེད་ཅན་དྲུག་དང་འབྲེལ་བ་ལ་སོགས་པའི་དོན་སྟོན་པར་བྱེད་པ་མིང་ལས་ཚིག་ཏུ་སྒྲུབ་པར་བྱེད་པ་རྣམས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">རིགས་དང་ཡོན་ཏན་བྱ་བ་ངོ་བོའི་སྒྲ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བཞིའམ་ཡང་ན་བྱེད་དངོས་ལས་སུ་འདུ། །</span></p>
			<p class="tibetan-commentary-non-indent"><span class="front-title">བྱིངས་ལས་རྐྱེན་གྱིས་སྒྲུབ་པའི་སྒྲ་དུ་མར་བཤད་པ་རྣམས་ཀྱང་མདོར་བསྡུ་ན། པུ་</span><span class="front-title">རུ་ཥཿ སྐྱེས་བུ། གཽཿ བ་ལང༌། ཨ་ཤྭཿ རྟ་ལ་སོགས་པ་རིགས་བརྗོད་པའི་སྒྲ་དང༌། ནཱི་ལཿ སྔོན་པོ། ཤུཀླཿ དཀར་པོ་ལ་སོགས་པ་ཡོན་ཏན་བརྗོད་པའི་སྒྲ། པ་ཙ་ཏི། འཚེད་པར་བྱེད། པ་ཋ་ཏི། ཀློག་པར་བྱེད། ལྟ་བུ་བྱ་བ་བརྗོད་པའི་སྒྲ་དང༌། དེ་དག་ལས་གཞན་པ་ངོ་བོའི་དོན་ཙམ་ལས་ཁྱད་པར་གྱི་བྱ་བ་མེད་པ་རྣམས་ནི་ཇི་ལྟ་བུའི་སྒྲ་སྟེ་རྣམ་པ་བཞིར་བསྡུ་བ་མི་ཤྲའི་རིགས་ཀྱི་སློབ་དཔོན་མཆོག་སྲེད་ཀྱིས་བཤད་པ་དང༌། ཡང་ན་བྱེད་པ་དང༌། དངོས་པོ་དང༌། ལས་སྟོན་པའི་སྒྲར་ཐམས་ཅད་འདུའོ། །</span></p>
			<p id="_idParaDest-17" class="tibetan-sabche1"><span class="tibetan-sabche">གསུམ་པ་༼རྣམ་འགྱུར་རྣམས་སོ་སོར་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྣམ་འགྱུར་དངོས་དང་བསྡུ་བ་གཉིས་ཡིན་ཏེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བསྒྱུར་རམ་དབྱེ་བ་རྣམ་འགྱུར་ངོ་བོ་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བྱིངས་རྐྱེན་རྟགས་དང་གློ་བུར་མི་ཟད་ཚིག །</span></p>
			<p class="tibetan-root-text_tibetan-root-text-last-line"><span class="tibetan-root-text">བརྗོད་དང་ཁྱད་དོན་རྗེས་སུ་འབྲེལ་རྣམས་དབྱི། །</span></p>
			<p class="tibetan-commentary-non-indent"><span class="front-title">བྱིངས་དང་རྐྱེན་རྣམས་ཕྲད་པ་ལ་སོགས་ལས་གཟུགས་གཞན་དུ་གྲུབ་པ་རྣམ་འགྱུར་ཞེས་བྱ་སྟེ། </span><span class="tibetan-sabche">དེ་ལ་རྣམ་འགྱུར་དངོས་དང༌། དེའི་ཆར་གཏོགས་པ་བསྡུ་བ་དང་གཉིས་སོ། །དང་པོ་༼རྣམ་འགྱུར་དངོས་༽ནི།</span><span class="front-title"> བྱིངས་ཀྱི་དང་པོ་ཥ྄འི་ས྄། ཎ྄འི་ནྲ་རུ་བསྒྱུར་བ་དང༌། རྗེས་འབྲེལ་དབྱེ་བ་རྣམས་ནི་རྣམ་འགྱུར་ཞེས་བྱ་བའི་ངོ་བོ་ཡིན་ལ། དབྱེ་བ་ནི། ༼༡༽ བྱིངས་ཀྱི་རྗེས་སུ་འབྲེལ་བ་ཨ་ལ་སོགས་པའི་དབྱངས་དང༌། ཊུ་ཌུ་སོགས་གསལ་བྱེད་ཨ྄ིར་སོགས་གཉིས་ཀ་རྣམས་དང༌། ༼༢༽ རྐྱེན་གྱི་རྗེས་སུ་འབྲེལ་བ་སནྲ་གྱི་ན྄། གྷཉ྄འི་ཉ྄་ལྟ་བུ་གསལ་བྱེད་དང༌། པཊ྄འི་ཊ྄་དང་ཨ། ང་སིའི་ད྄་དང་ཨི་ལྟ་བུ་དབྱངས་གསལ་</span><span class="front-title">གཉིས་ཀ་དང༌། ༼༣༽ རིང་ཐུང་གི་རྟགས་ཀྱི་རྗེས་འབྲེལ་ཏྲ་ཡིག་དང༌། ༼༤༽ གློ་བུར་བའི་རྐྱེན་ཨཱ་ག་མ་རྣམས་ཀྱི་རྗེས་འབྲེལ་ནུམ྄འི་མ྄་ལྟ་བུ་དང༌། ༼༥༽ གཞན་ཡང་མི་ཟད་པའི་སྡེ་ཚན་དང་ཚིག་མཐའ་རྗེས་འབྲེལ་ཁ་ཅིག་སྟེ། དེ་དག་རྣམས་ལས་ཨ་ནི་སྒྲ་དེ་ཉིད་རྗོད་པར་བྱེད་པའི་དོན་ཡིན་ཏེ། དེའང་སྒྲའི་བྱ་བ་དངོས་ལ་གསལ་བྱེད་ཀ་ལྟ་བུ་ཞིག་ལས་མི་མཁོ་ཡང་དབྱངས་མེད་བརྗོད་དུ་མེད། ཀ྄་ལ་ཨ་ཞུགས་པ་དེ་རྐྱེན་གཞན་དང་སྦྲེལ་བའི་ཚེ་དབྱི་བ་ལྟ་བུ་དང༌། འགའ་ཞིག་ཁྱད་པར་གྱི་དོན་ཡིན་ཏེ་ཁྱད་ཆོས་ཀྱི་བྱ་བ་བྱུང་ཟིན་ནས་མཚོན་བྱེད་ཉིད་དབྱི་བ་དང༌། འགའ་ཞིག་རྗེས་སུ་འབྲེལ་བ་ཙམ་སྟེ་ངོ་བོའམ་རང་བཞིན་གྱི་དོན་མཚོན་པས་བྱ་བ་བྱུང་ནས་དེ་རྣམས་དབྱི་བར་བྱའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">དོན་དང་རྣམ་པ་ཉེ་སྒྱུར་ཨཱ་ག་མ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡན་ལག་རྣམ་འགྱུར་ཡིན་ནོ་ཕྲད་པ་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡི་གེ་རྐྱེན་དང་རྣམ་པར་དབྱེ་བ་གསུམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཚམས་སྦྱོར་བསྒྱུར་སོགས་ལུས་འགྱུར་མཐའ་ཡས་སོ། །</span></p>
			<p class="tibetan-commentary-non-indent"><span class="front-title">དོན་དང་རྣམ་པ་གཉིས་ཀ་གཞན་དུ་སྒྱུར་བར་བྱེད་པ་ཉི་བསྒྱུར་ཉི་ཤུ་པོ་རྣམས་ཏེ། ཐོབ་པའི་དོན་ཅན་གྱི། ནཱིའི་སྔོན་དུ་ཉེ་བསྒྱུར་པྲ་བཞག་པས། པྲ་ཎཱི། འདྲེན་པའམ་གཙོ་བོ་ལ་འཇུག་ལ་དང༌། མཱ་ན་ཞེས་པའི་ཁམས་གཅིག་ལ། ཉེ་བསྒྱུར་པྲ་དང་ཕྲད་ན་པྲ་མཱ་ཎ། ཚད་མ། ཨ་ནུ་དང་ཕྲད་ན་ཨ་ནུ་མཱ་ན། རྗེས་དཔག དེ་བཞིན་དུ། ཨུ་པ་མཱ། དཔེ། པྲ་ཏི་མཱ། གཟུགས་བརྙན། ཨ་བྷི་མཱ། མངོན་པའི་ང་རྒྱལ་དུ་འགྱུར་བ་སོགས་ཤིན་ཏུ་མང་པོ་རྣམས་དང༌། ཨཱ་ག་མའི་རྐྱེན་ནི་ཐོག་མཐའ་བར་གསུམ་དུ་མ་</span><span class="front-title">ངེས་པར་གློ་བུར་དུ་འབྱུང་བ་སྟེ། ཨ་ཡ་དང༌། ཀཱ་རའི་བར་དུ་སཀ྄་ཨཱ་ག་མ་བྱིན་པས། ཨ་ཡསྐཱ་ར་ལྕགས་ལ་འཇུག་པ་ལྟ་བུ་རྣམས་ནི་ཡན་ལག་གི་རྣམ་འགྱུར་ཡིན་ནོ། །ཕྲད་པའི་རྣམ་འགྱུར་ལ། ༼༡༽ བྱིངས་དང་རྐྱེན་འཕྲད་པས། སྠཱའི་ཏིཥྛ། </span><span class="tibetan-commentary">བྲྀ</span><span class="front-title">་ཤྱའི་པ་ཤྱ་སོགས་ཡི་གེ་གཟུགས་གཞན་དུ་བསྒྱུར་པ་དང༌། ཡོན་ཏན་དང་འཕེལ་བ་སོགས་ཡན་ལག་ཙམ་བསྒྱུར་བ་དང༌།  ༼༢༽ </span><span class="tibetan-commentary">ཀྲྀ</span><span class="front-title">ཏྲ་རྐྱེན་ཡུ་ཨ་ན། བུ་ཨ་ཀ་རུ་བསྒྱུར་བ་སོགས་དང༌། དེ་ཕན་གྱི་རྐྱེན་ཚ྄་ཨཱི་ཡ་རུ་བསྒྱུར་བ་ལྟ་བུ་དང༌། ༼༣༽ རྣམ་པར་དབྱེ་བ་ཀུན་བཤད་ཏིང྄་སོགས་བཅོ་བརྒྱད་ལ྄་དབྱངས་མེད་བསྒྱུར་བ་ལས་བྱུང་བ་སོགས་དང༌། སུ་སོགས་ཀྱི་ཊཱ་ཨིན། ངེ་ཡ་རུ་བསྒྱུར་བ་ལ་སོགས་ཏེ། མདོར་ན་ཡི་གེ། རྐྱེན། རྣམ་དབྱེ་བསྒྱུར་བ་གསུམ། ཨ་དང་ཨ་འདུས་པས་ཨཱ་རིང་པོ་གཅིག་ཏུ་གྱུར་པ་དང༌། ཨ་ཨི་འདུས་པས་ཨེ། ཨ་ཨུ་འདུས་པས་ཨོ་རུ་གྱུར་པ་ལྟ་བུ་དབྱངས་གསལ་ཕྲད་པའི་</span><span class="front-title">མཚམས་སྦྱོར་གྱིས་གཟུགས་གཞན་དུ་བསྒྱུར་བ་སོགས་སྒྲའི་ལུས་འགྱུར་མཐའ་ཡས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ཁྱད་པར་གྲངས་སྔོན་གྲངས་མེད་དང་པོ་སོགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཞན་དོན་དང་གི་དོན་གྱི་ཚིག་སྡུད་དྲུག །</span></p>
			<p id="_idParaDest-18" class="tibetan-sabche1"><span class="tibetan-sabche">རྣམ་འགྱུར་གཉིས་པ་ཚིག་སྡུད་ལ་བརྟེན་པ་ནི།</span></p>
			<p class="tibetan-commentary-non-indent"><span class="front-title">མིང་ངམ་རྟགས་ལ་སུ་སོགས་ཀྱི་རྣམ་དབྱེ་བྱིན་ནས་ཚིག་ཏུ་གྲུབ་པའི་མིང་གཉིས་སམ་མང་པོ་ཕྱོགས་སུ་སྡུད་པ་ནི་ཚིག་སྡུད་དེ། དེ་ལའང་དབྱེ་བ་རྣམ་པ་དྲུག་སྟེ། ༼༡༽ ཀརྨ་དྷཱ་ར། ལས་འཛིན་པ་སྟེ་ལས་ནི་འཛིན་པར་བྱེད་པའི་ཁྱད་པར་ཡིན་པས་ཁྱད་པར་ཅན་གྱི་བསྡུ་བ་དང༌། ༼༢༽ དྭི་གུ། བ་གཉིས་པ། ཞེས་གྲངས་ཀྱི་སྐད་དོད་དྭི་སྔོན་དུ་ཡོད་པ་ལྟ་བུ་གྲངས་སྔོན་མ་ཅན་གྱི་བསྡུ་བ་དང༌། ༼༣༽ ཨུ་པ་ཀུམྦྷ། ཉེ་བའི་བུམ་པ་ལྟ་བུ་མི་ཟད་པ་བརྗོད་བྱའི་གཙོ་བོར་གྱུར་པ་མི་ཟད་པའི་བསྡུ་བ་དང༌། ༼༤༽ ཏཏྤུ་རུ་ཥ། དེའི་སྐྱེས་བུ་སྟེ་འདིར་ཏཏྲ་དང་པུ་རུ་ཥའི་བར་ནས་རྣམ་དབྱེ་དྲུག་པ་བསྡུས་པས་མཚོན་རྣམ་དབྱེ་བདུན་གསུམ་ཉེར་</span><span class="front-title">གཅིག་རང་རང་གི་དོན་ལ་སྦྱར་བ་བསྡུས་པ་དང་པོ་ལ་སོགས་པའི་བསྡུ་བ། ༼༥༽ བཧུ་བྲི་ཧིཿ་འབྲུ་མང་པོ་པ། ཞེས་པ་འབྲུ་མང་པོ་ཙམ་མ་ཡིན་པ། དེའི་ཡུལ་ལམ་བདག་པོ་ལྟ་བུའི་དངོས་པོ་གཞན་གྱི་དོན་སྟོན་པ་གཞན་དོན་གྱི་བསྡུ་བ། ༼༦༽ དྭནྡྭཿ གཉིས་དང་གཉིས། ཞེས་པ་ལྟ་བུ་དང་གི་དོན་ལ་འཇུག་པའི་ཙའི་སྒྲ་བསྡུས་པ་དང་གི་དོན་གྱི་ཚིག་སྡུད་དེ་ཐམས་ཅད་ཀྱང་དོན་མང་པོ་རྣམས་དོན་གཅིག་ཏུ་སྦྱོར་བ་དང༌། བརྗོད་པ་དུ་མ་དང་རྣམ་དབྱེ་མང་པོ་རྣམས་གཅིག་ཏུ་སྦྱོར་བ་དང༌། བརྗོད་མི་བདེ་བ་དང་ཚིག་ཉུང་བརྗོད་བདེར་སྦྱོར་བ་ནི་བསྡུ་བའི་དགོས་པ་སྟེ། སྤྱིར་དྲུགནང་གསེས་སུ་ཉེར་བརྒྱད་ཙམ་དུ་འགྱུར་བར་བཤད་དོ། །</span></p>
			<p id="_idParaDest-19" class="tibetan-sabche1"><span class="tibetan-sabche">གསུམ་པ་དོན་བསྡུ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ངོ་བོ་མིང་ཚིག་རྣམ་འགྱུར་གསུམ་དུ་འདུ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྒྲ་ཤེས་དོན་གྱི་ཆ་ལ་རྨོངས་མི་འགྱུར། །</span></p>
			<p class="tibetan-commentary-non-indent"><span class="front-title">དེ་དག་ཐམས་ཅད་སྒྲའི་ངོ་བོ་བསྡུ་ན་མིང་དང༌། ཚིག་དང༌། རྣམ་འགྱུར་གསུམ་དུ་འདུ་བ་ཡིན་ནོ། །དེ་ལྟར་ལེགས་པར་སྦྱར་བའི་སྒྲའི་སྦྱོར་བ་ཚུལ་བཞིན་དུ་ཤེས་ན་ཚིག་ལ་ལྟ་ཅི་སྨོས་ཏེ། དོན་གྱི་ཆ་ལའང་རྨོངས་པར་མི་འགྱུར་བས་ཚིག་དོན་གཉིས་ཀ་བདེ་བླག་ཏུ་རྟོགས་པའི་བློ་གྲོས་སྐྱེ་བར་འགྱུར་རོ། །</span></p>
			<p id="_idParaDest-20" class="tibetan-sabche1"><span class="tibetan-sabche">གཉིས་པ་ཚད་མའམ་གཏན་ཚིགས་རིག་པ་བཤད་པ་ལ་གཉིས། དགོས་འབྲེལ་གྱིས་མཚམས་སྦྱར། རིག་ལམ་དངོས་བཤད་པའོ། །དང་པོ་༼དགོས་འབྲེལ་གྱིས་མཚམས་སྦྱར་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དོན་ལ་འཁྲུལ་བ་ཚར་གཅོད་ཚད་མ་ནི། །</span></p>
			<p class="tibetan-commentary-non-indent"><span class="front-title">དངོས་བསྟན་ལ་མེད་པའི་ཤེས་བྱ་ཇི་སྙེད་པའི་དོན་ལ་རང་བློ་ལྐོག་གྱུར་དུ་འདོད་པ་ལ་སོགས་པ་ལོག་པར་རྟོག་པའི་འཁྲུལ་བ་ཚར་གཅོད་པའི་རིག་གནས་ཚད་མ་ནི་རིག་པའི་དབང་ཕྱུག་གཉིས་ཀྱི་རྗེས་འབྲང་གཞིར་བཞག་ཁས་ལེན་སྐྱོང་ཚུལ་གྱི་སྲོལ་མི་འདྲ་བ་འགའ་ཞིག་བྱུང་བ་ལས་འདིར་འདུས་ཤིང་གསལ་བ་ཚད་མ་ཕྱི་རབས་པ་ལ་ཡོངས་སུ་གྲགས་པའི་བསྡུས་པ་ཅུང་ཟད་བསྟན་པར་བྱའོ། །</span></p>
			<p id="_idParaDest-21" class="tibetan-sabche1"><span class="tibetan-sabche">གཉིས་པ་༼རིག་ལམ་དངོས་བཤད་པ་༽ལ་གསུམ། བསྡུས་པ་རྒྱས་པར་</span><span class="tibetan-sabche">བཤད་པ། དེ་རྟོག་གེའི་ཚིག་དོན་བརྒྱད་དང་གནས་གསུམ་དུ་བསྡུ་བ། དེ་དག་གི་སྙིང་པོ་ཚུལ་ལྔར་བསྡུ་བའོ། །དང་པོ་༼བསྡུས་པ་རྒྱས་པར་བཤད་པ་༽ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཡུལ་དང་ཡུལ་ཅན་དེ་རྟོགས་བྱེད་པའི་ཐབས། །</span></p>
			<p class="tibetan-commentary-non-indent"><span class="front-title">གཏན་ཚིགས་རིག་པ་ཐམས་ཅད་ཡུལ་དང༌། ཡུལ་ཅན་དང༌། དེ་རྟོགས་པར་བྱེད་པའི་ཐབས་གསུམ་ལས་འཕྲོས་པའོ། །</span></p>
			<p id="_idParaDest-22" class="tibetan-sabche1"><span class="tibetan-sabche">གཉིས་པ་༼</span><span class="tibetan-sabche">རྒྱས་བཤད་༽ལ་བཞི། ཡུལ། ཡུལ་ཅན། རྟོགས་བྱེད་རྒྱས་པར་བཤད། ལུགས་སྲོལ་གཞན་ཞར་བྱུང་སྨོས་པའོ། །དང་པོ་༼ཡུལ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཡུལ་ཤེས་གཞལ་བྱ་གོ་ཡུལ་རྟོགས་བྱ་སྟེ། །</span></p>
			<p class="tibetan-commentary-non-indent"><span class="front-title">ཚད་མས་རྟོགས་པར་བྱ་བ་ནི་ཤེས་བྱ་ཡིན་ལ། ཡུལ་དང་ཤེས་བྱ་གཞལ་བྱ་རྣམས་གཙོ་བོར་དོན་གཅིག་ཡིན་པས། ཡུལ་གྱི་མཚན་ཉིད་གོ་བར་བྱ་བའམ་རིག་པར་བྱ་བ། ཤེས་བྱའི་མཚན་ཉིད་བློ་ཡི་ཡུལ་དུ་བྱ་རུང་བ། གཞལ་བྱའི་མཚན་ཉིད་ཚད་</span><span class="front-title">མས་རྟོགས་པར་བྱ་བའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ཡུལ་ལ་ངོ་བོ་དངོས་པོ་དངོས་མེད་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">འདུས་བྱས་མ་བྱས་རྟག་དང་མི་རྟག་གོ། །</span></p>
			<p id="_idParaDest-23" class="tibetan-sabche1"><span class="tibetan-sabche">ཡུལ་ལ་ངོ་བོའི་སྒོ་ནས་དབྱེ་ན་དངོས་པོ་དང་དངོས་མེད།</span></p>
			<p class="tibetan-commentary-non-indent"><span class="front-title">འདུས་བྱས་དང་འདུས་མ་བྱས། རྟག་པ་དང་མི་རྟག་པའོ། །མཚན་ཉིད་རིམ་པ་བཞིན། དོན་བྱེད་ནུས་པ། དོན་བྱེད་ནུས་སྟོང་དཔེར་ན་ནམ་མཁའ་ལྟ་བུ། རང་གི་རྒྱུ་རྐྱེན་ལས་སྐྱེས་པ། རང་གི་རྒྱུ་རྐྱེན་ལས་མ་སྐྱེས་པ། མི་འཇིག་པའི་ཆོས། རང་གྲུབ་དུས་ལས་དུས་གཉིས་པར་མི་སྡོད་པའི་དངོས་པོ་རྣམས་སོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">དངོས་ལ་བེམ་རིག་རྒྱུ་འབྲས་ནང་གསེས་བཅས། །</span></p>
			<p class="tibetan-commentary-non-indent"><span class="front-title">དངོས་པོ་ལ་ངོ་བོའི་སྒོ་ནས་དབྱེ་ན་བེམ་རིག་གཉིས། བེམ་པོའི་མཚན་ཉིད་རྡུལ་དུ་གྲུབ་པ། གཉིས་པའི་མཚན་ཉིད་ཡུལ་རིག་པ། བེམ་པོ་ལ་དབྱེ་ན། ཕྱི་དོན་བེམ་པོ་དང་ནང་དོན་བེམ་པོ་གཉིས། མཚན་ཉིད་རིམ་བཞིན། ཕྱིའི་རྡུལ་དུ་གྲུབ་པ་དང་ནང་གི་རྡུལ་དུ་གྲུབ་པ། ཕྱི་དོན་བེམ་པོ་ལ་དབྱེ་ན། གཟུགས་སྒྲ་དྲི་རོ་རེག་བྱ་ལྔ། མཚན་ཉིད་རིམ་བཞིན། བེམ་པོ་གང་ཞིག་མིག་རྣ་སྣ་ལ་སོགས་པའི་དབང་ཤེས་ཀྱི་དངོས་ཡུལ་དུ་གྱུར་པ། ནང་དོན་བེམ་པོ་ལ་དབྱེ་ན། མིག རྣ། སྣ། ལྕེ། ལུས་ཀྱི་དབང་པོ་གཟུགས་ཅན་ལྔ། མཚན་ཉིད། ནང་དོན་བེམ་པོ་གང་ཞིག་མིག་སོགས་དབང་ཤེས་ཀྱི་བདག་རྐྱེན་དུ་རུང་བ། དངོས་པོ་ལ་བྱེད་པའི་སྒོ་ནས་དབྱེ་ན་རྒྱུ་དང་འབྲས་བུ་གཉིས། མཚན་ཉིད། ཆོས་དེ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་དོན་གཞན་གྱི་ཕྱི་མ། རྒྱུ་ལ་ངོ་བོའི་སྒོ་ནས་དབྱེ་ན། དངོས་རྒྱུ་དང་བརྒྱུད་རྒྱུ་གཉིས། མཚན་ཉིད་</span><span class="front-title">རིམ་བཞིན་ཆོས་དེའི་རྒྱུ་གང་ཞིག་ཆོས་དེའི་རྒྱུ་དང་ཁྱོད་ཀྱི་འབྲས་བུ་གཉིས་ཀ་ཡིན་པ་མེད་པ་ས་བོན་དང་མྱུ་གུ་ལྟ་བུ། གང་ཞིག་ཆོས་དེའི་རྒྱུ་དང་ཁྱོད་ཀྱི་འབྲས་བུ་གཉིས་ཀ་ཡིན་པ་ཡོད་པ་རྒྱུ་ས་བོན་ལས་རིམ་པར་མྱུ་གུ་སོགས་མཐར་འབྲས་བུ་ལྟ་བུའོ། །རྒྱུ་ལ་གཙོ་ཕལ་གྱི་དབྱེ་བ་དང་རྐྱེན་བཞིའི་དབྱེ་བ་སོགས་ནང་གསེས་མང་ཞིང༌། ཞར་བྱུང་དུས་གསུམ་སོགས་ནི། འདས་པའི་མཚན་ཉིད་ཐལ་ཟིན་པ། མ་འོངས་པའི་མཚན་ཉིད་མ་སླེབ་ཅིང་ཐལ་མ་ཟིན་པ། ད་ལྟར་གྱི་མཚན་ཉིད་སྐྱེས་ལ་མ་འགགས་པ། རགས་པའི་མཚན་ཉིད་རང་གི་བདག་ཉིད་དུ་གྱུར་པའི་ཕྱོགས་ཆ་ཡོད་པའི་རྡུལ། དཔེ་བུམ་པ་ལྟ་བུ། ཆ་མེད་གྱི་རྡུལ་གྱི་མཚན་ཉིད་རང་གི་བདག་ཉིད་དུ་གྱུར་པའི་ཕྱོགས་ཆ་མེད་པའི་རྡུལ། དཔེ་མདུན་གྱི་རྡུལ་ཆུང་ཐ་གཅིག་ལྟ་བུའོ། །རྒྱུན་གྱི་མཚན་ཉིད། རང་གི་བདག་ཉིད་དུ་གྱུར་པའི་སྐད་ཅིག་སྔ་ཕྱི་དུ་མ་</span><span class="front-title">ཡོད་པའི་དངོས་པོ། དཔེ་ལོ་ལྟ་བུའོ། །སྐད་ཅིག་ཆ་མེད་ཀྱི་མཚན་ཉིད། རང་གི་བདག་ཉིད་དུ་གྱུར་པའི་སྐད་ཅིག་སྔ་ཕྱི་མེད་པའི་དངོས་པོ། དཔེ་ཡི་གེའི་ཆ་ཤས་སུ་གྱུར་པའི་སྐད་ཅིག་དྲུག་ཅུའི་དང་པོ་ལྟ་བུའོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">བྱེད་ཚུལ་དབྱེ་བ་སྣང་ཞེན་འཇུག་ཡུལ་གསུམ། །</span></p>
			<p id="_idParaDest-24" class="tibetan-sabche1"><span class="tibetan-sabche">ཡུལ་ལ་ཡུལ་དུ་བྱེད་ཚུལ་མི་འདྲ་བའི་སྒོ་ནས་དབྱེ་ན།</span><span class="front-title"> </span></p>
			<p class="tibetan-commentary-non-indent"><span class="front-title">སྣང་ཡུལ་ལམ་གཟུང་ཡུལ། ཞེན་ཡུལ། འཇུག་ཡུལ་དང་གསུམ། གཟུང་ཡུལ་གྱི་མཚན་ཉིད། སྣང་ནས་རིག་པར་བྱ་བ་དོན་སྤྱི་ལྟ་བུ། ཞེན་ཡུལ་གྱི་མཚན་ཉིད་ཞེན་ནས་རིག་པར་བྱ་བ། ཁང་པ་གཞན་ན་གནས་པའི་མིའི་སྡོད་ལུགས་ལྟ་བུ། འཇུག་ཡུལ་གྱི་མཚན་ཉིད། བླང་དོར་བྱ་བའི་ཕྱིར་ཞུགས་པ་ན་མི་སླུ་བ། དཔེར་ན་སོ་ནམ་བྱེད་པའི་སྐྱེས་བུ་ལ་ས་བོན་</span><span class="front-title">དང་ཆུ་ལུད་དྲོད་གཤེར་ཚོགས་པའི་ཞིང་ལྟ་བུ་སྟེ་འདི་གསུམ་ལའང་ནང་གསེས་དབྱེ་བ་མང་ངོ༌། །</span></p>
			<p class="tibetan-root-text_tibetan-root-text-first-line"><span class="tibetan-root-text">གཞལ་བྱ་རྟོགས་ཚུལ་རང་དང་སྤྱི་མཚན་ནམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">མངོན་ལྐོག་ཤིན་ལྐོག་བརྗོད་བྱ་ཞར་ལ་བཞག །</span></p>
			<p id="_idParaDest-25" class="tibetan-sabche1"><span class="tibetan-sabche">གཞལ་བྱ་ལ་རྟོགས་ཚུལ་གྱི་སྒོ་ནས་དབྱེ་ན།</span></p>
			<p class="tibetan-commentary-non-indent"><span class="front-title">རང་མཚན་དང་སྤྱི་མཚན་གཉིས་སམ། ཡང་ན་གཞལ་བྱ་མངོན་གྱུར་ལྐོག་གྱུར་ཤིན་ཏུ་ལྐོག་གྱུར་གསུམ་སྟེ། དེ་ལ་རང་མཚན་གྱི་མཚན་ཉིད། དོན་དམ་པར་དོན་བྱེད་ནུས་པ། དཔེར་ན་སྔོན་པོ་ལྟ་བུའོ། །སྤྱི་མཚན་གྱི་མཚན་ཉིད་དོན་དམ་པར་དོན་བྱེད་མི་ནུས་པའི་ཆོས། རྟོག་པ་ལ་ཡུལ་དུས་འདྲེས་པར་སྣང་བའི་སྣང་ཡུལ། དཔེར་ན་རྟོག་པ་ལ་ལྟོ་ལྡིར་ཞབས་ཞུམ་སྣང་བ་ལྟ་བུའོ། །གཞལ་བྱ་མངོན་གྱུར་གྱི་མཚན་ཉིད་མངོན་སུམ་ཚད་མས་རྟོགས་པར་</span><span class="front-title">བྱ་བ། དཔེར་ན་སྔོན་པོ་ལྟ་བུའོ། །གཞལ་བྱ་ལྐོག་གྱུར་གྱི་མཚན་ཉིད་རྗེས་དཔག་ཚད་མས་རྟོགས་པར་བྱ་བ། དཔེར་ན་སྔོན་པོ་མི་རྟག་པ་ལྟ་བུའོ། །ཡང་ན་དེ་གཉིས་ཀྱི་མཚན་ཉིད། མྱོང་སྟོབས་ཀྱིས་སྒྲོ་འདོགས་གཅད་པར་བྱ་བ་དང༌། རྟགས་སྟོབས་ཀྱིས་སྒྲོ་འདོགས་གཅད་པར་བྱ་བ། གཞལ་བྱ་ཤིན་ཏུ་ལྐོག་གྱུར་གྱི་མཚན་ཉིད་དཔྱད་པ་གསུམ་གྱིས་དག་པའི་ལུང་ལ་བརྟེན་ནས་རྟོགས་པར་བྱ་བ། དཔེར་ན། སྦྱིན་པས་ལོངས་སྤྱོད་ཁྲིམས་ཀྱིས་བདེ། །ཞེས་པའི་ལུང་རང་གི་བསྟན་བྱའི་དོན་ལ་མི་སླུ་བ་ལྟ་བུའོ། །བརྗོད་བྱའི་མཚན་ཉིད་བརྡ་ལས་གོ་བར་བྱ་བ། འདི་ལའང་ཞེན་པའི་བརྗོད་བྱ་དང༌། དངོས་ཀྱི་བརྗོད་བྱ། ཡང་ན་འཆད་དུས་འཇུག་དུས་ཀྱི་བརྗོད་བྱ་མཆིས་པའང་ཡུལ་གྱི་ཞར་བྱུང་དུ་རྣམ་པར་གཞག་གོ། །</span></p>
			<p id="_idParaDest-26" class="tibetan-sabche1"><span class="tibetan-sabche">གཉིས་པ་</span><span class="tibetan-sabche">༼ཡུལ་ཅན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཡུལ་ཅན་གོ་བྱེད་རྗོད་དང་ཤེས་པ་གཉིས། །</span></p>
			<p class="tibetan-commentary-non-indent"><span class="front-title">ཡུལ་དེ་དག་ལ་རྟོགས་པར་བྱེད་པའི་ཡུལ་ཅན་གྱི་མཚན་ཉིད་གོ་བྱེད་དམ་རིག་བྱེད། དབྱེ་ན་རྗོད་བྱེད་དང་ཤེས་པ་གཉིས། རྗོད་བྱེད་ཀྱི་མཚན་ཉིད། བརྡའི་དབང་གིས་བརྗོད་བྱ་གོ་བྱེད། ཤེས་པའི་མཚན་ཉིད། བེམ་པོ་ལས་ལོག་པའི་གསལ་ཞིང་རིག་པའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">རྗོད་བྱེད་ངོ་བོ་མིང་ཚིག་ངག་དང་གསུམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བརྗོད་བྱ་རིགས་བརྗོད་ཚོགས་བརྗོད་རྗོད་པའི་ཚུལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆོས་དང་ཆོས་ཅན་མི་ལྡན་གཞན་ལྡན་གཅོད། །</span></p>
			<p class="tibetan-root-text_tibetan-root-text-last-line"><span class="tibetan-root-text">འཆད་དུས་ཞེན་དངོས་ཡི་གེ་གང་ཟག་ཀྱང༌། །</span></p>
			<p id="_idParaDest-27" class="tibetan-sabche1"><span class="tibetan-sabche">རྗོད་བྱེད་ལ་ངོ་བོའི་སྒོ་ནས་དབྱེ་ན།</span></p>
			<p class="tibetan-commentary-non-indent"><span class="front-title">མིང་ཚིག་ངག་གསུམ། མིང་གི་མཚན་ཉིད་ཡུལ་གྱི་ངོ་བོ་ཙམ་རྗོད་བྱེད། དཔེར་ན་བུམ་པ་ཞེས་པ་ལྟ་བུ། ཚིག་གི་མཚན་ཉིད། ཡུལ་གྱི་ངོ་བོ་ཡང་ཁྱད་ཆོས་དང་སྦྱར་ནས་རྗོད་བྱེད། དཔེར་ན་བུམ་པ་ཆུང་ངུ་ཞེས་པའི་སྒྲ་ལྟ་བུ། ངག་གི་མཚན་ཉིད། ཡུལ་གྱི་ཁྱད་ཆོས་ཀྱང་འཇུག་ལྡོག་གི་གཞི་དང་སྦྱར་ནས་རྗོད་བྱེད། དཔེར་ན་བུམ་པ་ཆུང་ངུས་ཆུ་སྐྱོར་ཅིག་ཅེས་པའི་སྒྲ་ལྟ་བུའོ། །</span></p>
			<p id="_idParaDest-28" class="tibetan-sabche1"><span class="tibetan-sabche">རྗོད་བྱེད་ལ་བརྗོད་བྱའི་སྒོ་ནས་དབྱེ་ན།</span></p>
			<p class="tibetan-commentary-non-indent"><span class="front-title">རིགས་བརྗོད་ཀྱི་སྒྲ་དང་ཚོགས་བརྗོད་ཀྱི་སྒྲ་དང་གཉིས། དང་པོའི་མཚན་ཉིད་རང་གིས་ཟིན་པར་བརྗོད་པའི་བརྗོད་བྱའི་དོན་དེ་ཡིན་ན་རིགས་སྤྱི་ཡིན་པ། དཔེར་ན་གཟུགས་ཞེས་པའི་སྒྲ་ལྟ་བུའོ། །ཚོགས་</span><span class="front-title">བརྗོད་ཀྱི་སྒྲའི་མཚན་ཉིད། རང་གིས་ཟིན་པར་བརྗོད་པའི་བརྗོད་བྱ་ཡིན་ན། རྡུལ་རྫས་བརྒྱད་འདུས་པའི་གོང་བུ་ཡིན་པ། དཔེར་ན་རི་བོ་གངས་ཅན་ཞེས་པའི་སྒྲ་ལྟ་བུའོ། །</span></p>
			<p id="_idParaDest-29" class="tibetan-sabche1"><span class="tibetan-sabche">བརྗོད་བྱ་ལ་བརྗོད་ཚུལ་གྱི་སྒོ་ནས་དབྱེ་ན།</span></p>
			<p class="tibetan-commentary-non-indent"><span class="front-title">ཆོས་བརྗོད་ཀྱི་སྒྲ་དང༌། ཆོས་ཅན་བརྗོད་པའི་སྒྲ་གཉིས། དང་པོའི་མཚན་ཉིད་རང་གིས་ཟིན་པར་བརྗོད་པའི་བརྗོད་བྱའི་ཁྱད་ཆོས་གཞན་རྣམས་རང་གི་བརྗོད་བྱར་སྤངས་པའི་སྒོ་ནས་བརྗོད་བྱའི་གོ་བྱེད། དཔེར་ན་བ་གླང་རྟ་མིན་པ་ཉིད་ཡིན་ནོ། །ཞེས་པའི་སྒྲ་ལྟ་བུའོ། །ཆོས་ཅན་བརྗོད་པའི་སྒྲའི་མཚན་ཉིད། རང་གིས་ཟིན་པར་བརྗོད་པའི་བརྗོད་བྱའི་ཁྱད་ཆོས་གཞན་རྣམས་རང་གི་བརྗོད་བྱར་མ་སྤངས་པའི་སྒོ་ནས་བརྗོད་བྱ་གོ་བྱེད། དཔེར་ན་བ་གླང་རྟ་མ་ཡིན་པ་ཡིན་ནོ། །ཞེས་པའི་སྒྲ་ལྟ་བུའོ། །</span></p>
			<p id="_idParaDest-30" class="tibetan-sabche1"><span class="tibetan-sabche">རྗོད་བྱེད་ལ་རྣམ་གཅོད་ཀྱི་སྒོ་ནས་དབྱེ་ན།</span></p>
			<p class="tibetan-commentary-non-indent"><span class="front-title">མི་ལྡན་རྣམ་གཅོད་ཀྱི་སྒྲ་དང༌། གཞན་ལྡན་རྣམ་གཅོད་</span><span class="front-title">ཀྱི་སྒྲ་དང༌། མི་སྲིད་རྣམ་གཅོད་ཀྱི་སྒྲ་དང་གསུམ། མཚན་ཉིད་རིམ་པ་བཞིན། ཚིག་ཕྲད་ཁྱད་ཆོས་ཀྱི་འོག་དེ་མ་ཐག་པར་སྦྱར་ནས་རྗོད་བྱེད། ཁྱད་གཞི་འོག་དེ་མ་ཐག་པར་སྦྱར་ནས་རྗོད་བྱེད། བྱ་བ་སྲིད་པའི་འོག་དེ་མ་ཐག་པར་སྦྱར་ནས་རྗོད་བྱེད། དཔེ་རིམ་བཞིན། ནག་པ་འཕོངས་སྐྱེན་པ་ཁོ་ན་ཞེས་བརྗོད་པའི་སྒྲ་དང༌། སྲིད་སྒྲུབ་ཁོ་ན་འཕོངས་སྐྱེན་ཞེས་བརྗོད་པའི་སྒྲ་དང༌། མཚོ་སྐྱེས་ལ་སྔོན་པོ་སྲིད་པ་ཁོ་ན་ཞེས་བརྗོད་པའི་སྒྲ་ལྟ་བུའོ། །</span></p>
			<p id="_idParaDest-31" class="tibetan-sabche1"><span class="tibetan-sabche">རྗོད་བྱེད་ལ་འཆད་དུས་ཀྱི་སྒོ་ནས་དབྱེ་ན།</span></p>
			<p class="tibetan-commentary-non-indent"><span class="front-title">ཞེན་པའི་རྗོད་བྱེད་དང༌། དེས་ཟླས་དྲངས་པའི་དངོས་ཀྱི་རྗོད་བྱེད་གཉིས། ཕྱི་མ་ནི་བུམ་པའི་སྒྲ་སྤྱི་ལྟ་བུ། ཞེན་པའི་རྗོད་བྱེད་ལ་དབྱེ་ན། དངོས་ཀྱི་ཞེན་པའི་རྗོད་བྱེད་དང༌།ཤུགས་ཀྱི་ཞེན་པའི་རྗོད་བྱེད་གཉིས། དཔེ་རིམ་བཞིན། བུམ་པ་དངོས་ཀྱི་མི་རྟག་པ་དང་བུམ་པ་ཤུགས་ཀྱི་རྟག་པ་མ་ཡིན་པ་ལ་ལྟོས་ཏེ་བུམ་པ་མི་རྟག་ཅེས་པའི་སྒྲ་ལྟ་བུའོ། །ཞར་བྱུང་ཡི་གེ་དང་གང་ཟག་གཉིས་ལས། </span><span class="tibetan-sabche">ཡི་གེའི་མཚན་ཉིད་</span><span class="front-title">རེ་རེ་བས་དོན་སྟོན་</span><span class="front-title">མི་ནུས་ཀྱང་ཕྱེད་དང་གཉིས་ཡན་ཆད་ཚོགས་ན་དོན་སྟོན་རུང་གི་སྐད་ཅིག་དུ་མ་ཅན་གྱི་སྒྲ། དབྱེ་ན་ཨཱ་ལི་སོགས་དབྱངས་ཡིག་དང༌། ཀ་ཁ་སོགས་གསལ་བྱེད་གཉིས་སོ། །</span></p>
			<p id="_idParaDest-32" class="tibetan-sabche1"><span class="tibetan-sabche">གང་ཟག་གི་མཚན་ཉིད།</span></p>
			<p class="tibetan-commentary-non-indent"><span class="front-title">ཕུང་པོ་ལྔའམ་བཞིའི་ཚོགས་རྒྱུན་ལ་བཏགས་པའི་བཏགས་ཡོད། དཔེར་ན་ལྷས་བྱིན་ལྟ་བུའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ཤེས་རིག་ཚད་མ་ཚད་མིན་རྟོག་རྟོག་མེད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འཁྲུལ་དང་མ་འཁྲུལ་རང་རིག་གཞན་རིག་སྟེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སེམས་དང་སེམས་བྱུང་བཅས་སོ་་་་་་༌། །</span></p>
			<p class="tibetan-commentary-non-indent"><span class="front-title">བློ། རིག་པ། ཤེས་པ་རྣམས་དོན་གཅིག་ཡིན་ལ། དབྱེ་ན། ཚད་མ། ཚད་མིན། རྟོག་པ། རྟོག་མེད། འཁྲུལ་མ་འཁྲུལ། རང་རིག་གཞན་རིག སེམས་སེམས་བྱུང་བཅས་བཅུའོ། །དེ་ལ་ཚད་མའི་མཚན་ཉིད་རང་ཡུལ་གསར་དུ་རྟོགས་པའི་བློ།</span><span class="front-title"> ཚད་མིན་བློའི་མཚན་ཉིད། རང་ཡུལ་གསར་དུ་རྟོགས་པ་མ་ཡིན་པའི་བློ། རྟོག་པའི་མཚན་ཉིད། རང་གི་སྣང་ཡུལ་ཡིན་ན་སྤྱི་མཚན་ཡིན་དགོས་པ། རྟོག་མེད་ཤེས་པའི་མཚན་ཉིད། ཤེས་པ་གང་ཞིགརང་གི་སྣང་ཡུལ་ཡིན་ན་རང་མཚན་དང་གཞི་མ་གྲུབ་གང་རུང་ཡིན་དགོས་པ། འཁྲུལ་ཤེས་ཀྱི་མཚན་ཉིད། དེ་མ་ཡིན་པ་ལ་དེར་འཛིན་གྱི་ཤེས་པ། མ་འཁྲུལ་པའི་ཤེས་པའི་མཚན་ཉིད། ཡུལ་གྱི་གནས་ལུགས་རིག་པའི་ཤེས་པ། རང་རིག་གི་མཚན་ཉིད། འཛིན་པའི་རྣམ་ཤེས། གཞན་རིག་གི་མཚན་ཉིད་གཟུང་བའི་རྣམ་ཤེས། སེམས་ཀྱི་མཚན་ཉིད། ཡུལ་དང་ཡུལ་གྱི་ཁྱད་པར་གཉིས་ཀྱི་ནང་ནས་ཡུལ་ཙམ་རིག་པ། དབྱེ་ན། རྣམ་ཤེས་ཚོགས་དྲུག་གམ་བརྒྱད། སེམས་བྱུང་གི་མཚན་ཉིད། ཡུལ་གྱི་ཁྱད་པར་རིག་པ། དབྱེ་ན་ལྔ་བཅུ་རྩ་གཅིག་གོ། །སྔ་མ་རྣམས་ལའང་ནང་གསེས་དབྱེ་བ་མང་དུ་མཆིས་ཀྱང་འདིར་མ་སྤྲོས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་མངོན་སུམ་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དབང་ཡིད་རང་རིག་རྣལ་འབྱོར་མངོན་སུམ་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དངོས་སྟོབས་གྲགས་པ་ཡིད་ཆེས་རྗེས་དཔག་སོགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དབྱེ་སྒོ་མང་ཞིང་ཚད་འབྲས་ཞར་ལས་རྟོགས། །</span></p>
			<p class="tibetan-commentary-non-indent"><span class="tibetan-sabche">ཚད་མ་ལ་གྲངས་ངེས་ཀྱི་སྒོ་ནས་དབྱེ་ན། མངོན་སུམ་ཚད་མ་དང༌། རྗེས་དཔག་ཚད་མ་གཉིས། མངོན་སུམ་ཚད་མའི་མཚན་ཉིད།  </span></p>
			<p class="tibetan-commentary-non-indent"><span class="front-title">རྟོག་བྲལ་མ་འཁྲུལ་བ་གང་ཞིག་རང་ཡུལ་གསར་དུ་རྟོགས་པ། འདི་མངོན་སུམ་བཞི་ཀ་ལ་འགྲེའོ། །མངོན་སུམ་གྱི་མཚན་ཉིད་རྟོག་བྲལ་མ་འཁྲུལ་བའི་ཤེས་པ། </span><span class="tibetan-sabche">དབྱེ་ན་དབང་པོའི། ཡིད་ཀྱི། རང་རིག རྣལ་འབྱོར་མངོན་སུམ་དང་བཞིའོ། །</span></p>
			<p id="_idParaDest-33" class="tibetan-sabche1"><span class="tibetan-sabche">དང་པོ་༼དབང་པོའི་མངོན་སུམ་གྱི་༽མཚན་ཉིད།</span></p>
			<p class="tibetan-commentary-non-indent"><span class="front-title">རང་གི་བདག་རྐྱེན་དབང་པོ་གཟུགས་ཅན་ལས་དངོས་སུ་སྐྱེས་པའི་གཞན་རིག་གི་ཤེས་པ་རྟོག་བྲལ་མ་འཁྲུལ་བ། གཟུང་འཛིན་དབང་པོའི་མངོན་སུམ་སོགས་ལྔ།</span></p>
			<p id="_idParaDest-34" class="tibetan-sabche1"><span class="tibetan-sabche">གཉིས་པ་༼ཡིད་ཀྱི་མངོན་སུམ་གྱི་༽མཚན་ཉིད།</span></p>
			<p class="tibetan-commentary-non-indent"><span class="front-title">རང་གི་བདག་རྐྱེན་ཡིད་ཀྱི་དབང་པོ་ལས་དངོས་སུ་སྐྱེས་པའི་གཞན་</span><span class="front-title">རིག་གི་ཤེས་པ་རྟོག་བྲལ་མ་འཁྲུལ་བ། གཟུང་འཛིན་ཡིད་ཀྱི་མངོན་སུམ་ལ་སོགས་པ་ལྔ།</span></p>
			<p id="_idParaDest-35" class="tibetan-sabche1"><span class="tibetan-sabche">གསུམ་པ་༼རང་རིག་མངོན་སུམ་གྱི་༽མཚན་ཉིད།</span></p>
			<p class="tibetan-commentary-non-indent"><span class="front-title">ཁ་ནང་ཁོ་ནར་ཕྱོགས་པའི་འཛིན་རྣམ། ཤེས་པ་ཀུན་གྱི་སྟེང་ན་ཡོད་པ།</span></p>
			<p id="_idParaDest-36" class="tibetan-sabche1"><span class="tibetan-sabche">བཞི་པ་༼རྣལ་འབྱོར་མངོན་སུམ་གྱི་༽མཚན་ཉིད།</span></p>
			<p class="tibetan-commentary-non-indent"><span class="front-title">ཡང་དག་པའི་དོན་བསྒོམས་པའི་སྟོབས་ལས་བྱུང་བའི་འཕགས་པའི་ཤེས་པ་རྟོག་བྲལ་མ་འཁྲུལ་བ། དབྱེ་ན་ཉན་ཐོས་རང་རྒྱལ་ཐེག་ཆེན་གྱི་རྣལ་འབྱོར་མངོན་སུམ་དང་གསུམ། དཔེ་རིམ་བཞིན། ཉན་ཐོས་ཀྱི་མཐོང་ལམ་དང༌། རང་རྒྱལ་གྱི་མཐོང་ལམ་ལྟ་བུའོ། །</span></p>
			<p id="_idParaDest-37" class="tibetan-sabche1"><span class="tibetan-sabche">རྗེས་དཔག་ཚད་མའི་མཚན་ཉིད།</span></p>
			<p class="tibetan-commentary-non-indent"><span class="front-title">ཚུལ་གསུམ་ཚང་བའི་རྟགས་ལ་བརྟེན་ནས་རང་ཡུལ་ལྐོག་གྱུར་གསར་དུ་རྟོགས་པའི་བློ། དབྱེ་ན་གསུམ་ལས།</span></p>
			<p id="_idParaDest-38" class="tibetan-sabche1"><span class="tibetan-sabche">དངོས་པོ་སྟོབས་ཞུགས་ཀྱི་རྗེས་དཔག་ནི།</span></p>
			<p class="tibetan-commentary-non-indent"><span class="front-title">བྱས་པའི་རྟགས་ལ་བརྟེན་ནས་སྒྲ་མི་རྟག་པར་རྟོགས་པའི་བློ་ལྟ་བུ།</span></p>
			<p id="_idParaDest-39" class="tibetan-sabche1"><span class="tibetan-sabche">གྲགས་པའི་རྗེས་དཔག་ནི།</span></p>
			<p class="tibetan-commentary-non-indent"><span class="front-title">རྟོག་ཡུལ་ན་ཡོད་པའི་རྟགས་ལ་བརྟེན་ནས་རི་བོང་</span><span class="front-title">ཅན་ལ་ཟླ་བའི་སྒྲས་བརྗོད་རུང་དུ་རྟོགས་པའི་རྗེས་དཔག་ལྟ་བུ།</span></p>
			<p id="_idParaDest-40" class="tibetan-sabche1"><span class="tibetan-sabche">ཡིད་ཆེས་རྗེས་དཔག་ནི།</span></p>
			<p class="tibetan-commentary-non-indent"><span class="front-title">དཔྱད་པ་གསུམ་གྱིས་དག་པའི་ལུང་ལ་བརྟེན་ནས་སྦྱིན་པས་ལོངས་སྤྱོད་ཅེས་སོགས་ཀྱི་ལུང་རང་གི་བསྟན་བྱའི་དོན་ལ་མི་སླུ་བར་རྟོགས་པའི་བློ་ལྟ་བུའོ། །སོགས་ཁོངས་ནས་</span><span class="tibetan-sabche">རང་ལས་ངེས་དང༌། གཞན་ལས་ངེས་ཀྱི་ཚད་མ</span><span class="front-title">འི་དབྱེ་བ་སོགས་ཀྱང་འདི་ལས་འཕྲོས་པས་མཚོན་དབྱེ་སྒོ་མང་ཞིང༌། </span><span class="tibetan-sabche">ཚད་འབྲས་</span><span class="front-title">ཀྱང་འདི་དག་གི་ཞར་བྱུང་ལས་རྟོགས་པར་བྱ་བར་བཤད་དོ། །དེ་ལ་རྣམ་གཞག་མང་ཡང་མདོར་ན། རྣམ་འཇོག་གི་རྒྱུ་ལ་ལྟོས་ནས་རྣམ་པར་གཞག་པའི་གྲུབ་འབྲས་ལ་བྱེད་དེ། དཔེར་ན་སྔོ་འཛིན་མ་འཁྲུལ་བ་མཚན་གཞི། ཤེས་པ་ཡུལ་དོན་དང་འདྲ་བར་སྐྱེས་པ་མཚན་ཉིད། གཟུགས་དོན་རྟོགས་ཀྱི་ཐ་སྙད་སྦྱར་རུང་བ་ཚད་འབྲས་སོ། །རྗེས་དཔག་ལ། སྒྲ་མི་རྟག་པ་གཞལ་བྱ། སྒྲ་མི་རྟག་པར་སྒྲུབ་པའི་ཚུལ་གསུམ་ཚང་</span><span class="front-title">བའི་རྟགས་ལས་སྒྲ་མི་རྟག་པའི་རྣམ་པར་ཤར་ནས་སྒྲ་མི་རྟག་པ་ལ་གསར་དུ་མི་སླུ་བའི་ཤེས་པ་ཚད་མ། སྒྲ་མི་རྟག་པར་དངོས་སུ་རྟོགས་པའི་རྗེས་དཔག་འབྲས་བུའོ། །</span></p>
			<p id="_idParaDest-41" class="tibetan-sabche1"><span class="tibetan-sabche">གསུམ་པ་༼རྟོགས་བྱེད་རྒྱས་པར་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྟོགས་བྱེད་འགལ་འབྲེལ་དགག་སྒྲུབ་སྤྱི་བྱེ་བྲག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཅིག་དང་ཐ་དད་སེལ་འཇུག་སྒྲུབ་འཇུག་གཞན། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཚན་མཚོན་རྫས་ལྡོག་རྗེས་དཔག་རྣམ་གཉིས་སོ། །</span></p>
			<p class="tibetan-commentary-non-indent"><span class="tibetan-sabche">ཡུལ་ལམ་ཤེས་བྱ་དེ་རྟོགས་པར་བྱེད་པའི་ཐབས་ལ། འགལ་བ། འབྲེལ་བ། དགག་པ། སྒྲུབ་པ། སྤྱི། བྱེ་བྲག གཅིག་དང་ཐ་དད། སེལ་འཇུག་དང་སྒྲུབ་འཇུག </span><span class="tibetan-sabche">གཞན་སེལ། མཚན་ཉིད་དང་མཚོན་བྱ། རྫས་ཆོས་དང་ལྡོག་ཆོས། རྗེས་དཔག་རྣམ་གཉིས་གཏན་ལ་དབབ་པའོ།</span><span class="front-title"> །དེ་ལ་</span><span class="tibetan-sabche">འགལ་བའི་མཚན་ཉིད་</span><span class="front-title">མི་མཐུན་པར་གནས་པ། སྣང་མུན་ལྟ་བུ། </span><span class="tibetan-sabche">འབྲེལ་བའི་མཚན་ཉིད་</span><span class="front-title">ཆོས་དེ་ལས་ཐ་དད་པ་དེ་བཀག་ན་ཆོས་དངོས་ཁེགས་པ། གསེར་གྱི་བུམ་པ་ལྟ་བུ།</span></p>
			<p id="_idParaDest-42" class="tibetan-sabche1"><span class="tibetan-sabche">དགག་པའི་མཚན་ཉིད།</span></p>
			<p class="tibetan-commentary-non-indent"><span class="front-title">ཆོས་གང་ཞིག་ཁྱོད་ཀྱི་དོན་སྤྱི་འཆར་བ་ཁྱོད་ཀྱི་དགག་བྱའི་དོན་སྤྱི་འཆར་བ་ལ་ལྟོས་པ།</span></p>
			<p id="_idParaDest-43" class="tibetan-sabche1"><span class="tibetan-sabche">སྒྲུབ་པའི་མཚན་ཉིད།</span></p>
			<p class="tibetan-commentary-non-indent"><span class="front-title">ཆོས་གང་ཞིག་ཁྱོད་ཀྱི་དོན་སྤྱི་འཆར་བ་ཁྱོད་ཀྱི་དགག་བྱའི་དོན་སྤྱི་འཆར་བ་ལ་མི་ལྟོས་པ། དཔེར་ན་བུམ་པ་ལྟ་བུ།</span></p>
			<p id="_idParaDest-44" class="tibetan-sabche1"><span class="tibetan-sabche">སྤྱིའི་མཚན་ཉིད།</span></p>
			<p class="tibetan-commentary-non-indent"><span class="front-title">དུ་མ་ལ་རྗེས་འགྲོ་བྱེད་པ།</span></p>
			<p id="_idParaDest-45" class="tibetan-sabche1"><span class="tibetan-sabche">བྱེ་བྲག་གི་མཚན་ཉིད།</span></p>
			<p class="tibetan-commentary-non-indent"><span class="front-title">ཁྱོད་ཆོས་དེ་ཡིན། ཁྱོད་ཆོས་དེ་ལ་བདག་གཅིག་ཏུ་འབྲེལ། ཁྱོད་མ་ཡིན་ཅིང་ཆོས་དེ་ཡིན་པ་དུ་མ་གྲུབ་པ་སྟེ། དཔེར་ན་གསེར་བུམ་ཁྱོད་ཆོས་དེ་ཡིན། བུམ་པ་དང་གསེར་གཉིས་བདག་</span><span class="front-title">གཅིག་ཏུ་འབྲེལ། གསེར་བུམ་མ་ཡིན་ཅིང་བུམ་པའི་ཆོས་དེ་ཡིན་པའི་ཟངས་བུམ་རྫ་བུམ་ལྟ་བུ་དུ་མ་གྲུབ་པའོ། །</span></p>
			<p id="_idParaDest-46" class="tibetan-sabche1"><span class="tibetan-sabche">གཅིག་གི་མཚན་ཉིད།</span></p>
			<p class="tibetan-commentary-non-indent"><span class="front-title">ཆོས་གང་ཞིག་རྟོག་པ་ལ་ཐ་དད་དུ་མི་འཆར་བ་དཀར་པོ་ལྟ་བུ། ཐ་དད་ཀྱི་མཚན་ཉིད། གཞི་གྲུབ་ཆོས་དེ་དང་དངོས་མིང་ཐ་དད་དུ་གོ་བྱ། རྫས་ཐ་དད་ཀ་བུམ་ལྟ་བུ། ལྡོག་པ་ཐ་དད་བྱས་མི་རྟག་ལྟ་བུ།</span></p>
			<p id="_idParaDest-47" class="tibetan-sabche1"><span class="tibetan-sabche">སེལ་འཇུག་གི་མཚན་ཉིད།</span></p>
			<p class="tibetan-commentary-non-indent"><span class="front-title">ཆོས་དེའི་ཡུལ་ཅན་གང་ཞིག་ཆོས་དེ་དང་ཡིན་ཁྱབ་མཉམ་པའི་ཆོས་ཀུན་ཡོད་ཀྱང་ཁྱོད་ཀྱི་ཡུལ་དུ་མི་བྱེད་པ། བུམ་པར་རྟོགས་པའི་ངེས་ཤེས་ལྟ་བུ།</span></p>
			<p id="_idParaDest-48" class="tibetan-sabche1"><span class="tibetan-sabche">སྒྲུབ་འཇུག་གི་མཚན་ཉིད།</span></p>
			<p class="tibetan-commentary-non-indent"><span class="front-title">ཆོས་དེའི་ཡུལ་ཅན་གང་ཞིག་ཆོས་དེ་དང་ཡིན་ཁྱབ་མཉམ་པའི་ཆོས་ཀུན་ཡོད་ན་ཁྱོད་ཀྱི་ཡུལ་དུ་བྱེད་པ། དོན་སྤྱི་ལ་གཏོད་པ་ལྟ་བུ། ཡང་ན་དེ་གཉིས་ཀྱི་མཚན་ཉིད། ཆ་ཤས་སུ་ཕྱེ་ནས་ཡུལ་དུ་བྱེད་པ་དང་ཆ་ཤས་སུ་ཕྱེ་ནས་ཡུལ་དུ་མི་བྱེད་པ་ཞེས་རུང་ངོ༌། །</span></p>
			<p id="_idParaDest-49" class="tibetan-sabche1"><span class="tibetan-sabche">གཞན་སེལ་གྱི་མཚན་</span><span class="tibetan-sabche">ཉིད།</span></p>
			<p class="tibetan-commentary-non-indent"><span class="front-title">རང་གི་བསལ་བྱ་ཚིག་གིས་ཟིན་པར་བཅད་ནས་རྟོགས་པར་བྱ་བའི་ཆོས། འདི་སྐྱེས་པ་ཡིན་ཅེས་པས་བུད་མེད་ཡིན་པ་སེལ་བའམ། རི་མེད་ཅེས་པས་རི་ཡོད་པ་སེལ་བ་ལྟ་བུ།</span></p>
			<p id="_idParaDest-50" class="tibetan-sabche1"><span class="tibetan-sabche">མཚན་ཉིད་ཀྱི་མཚན་ཉིད།</span></p>
			<p class="tibetan-commentary-non-indent"><span class="front-title">དོན་ཆོས་གསུམ་ཚང་བ། མཚན་ཉིད་མ་ཡིན་པའི་མཚན་ཉིད། དོན་ཆོས་གསུམ་མ་ཚང་བ། འདིར་དོན་ཆོས་གསུམ་ཞེས་པ། རྫས་ཡོད་ཆོས་གསུམ་སྟེ། རྡུལ་རྫས་སུ་གྲུབ་པ། དངོས་པོར་ཡོད་པ། ཆོས་དང་ཤེས་བྱ་གཉིས་དོན་གཅིག་པས་ཆོས་སུ་ཡོད་པའོ། །</span></p>
			<p id="_idParaDest-51" class="tibetan-sabche1"><span class="tibetan-sabche">མཚོན་བྱའི་མཚན་ཉིད།</span></p>
			<p class="tibetan-commentary-non-indent"><span class="front-title">ཐ་སྙད་ཆོས་གསུམ་ཚང་བ། མཚོན་བྱ་མ་ཡིན་པའི་མཚན་ཉིད་ཐ་སྙད་ཆོས་གསུམ་མ་ཚང་བ། ཐ་སྙད་ཆོས་གསུམ་ནི་ཤེས་བརྗོད་འཇུག་གསུམ་མོ། །ཞར་ལ་མཚན་གཞིའི་མཚན་ཉིད། མཚན་ཉིད་ཀྱིས་མཚོན་བྱ་མཚོན་པའི་གཞིར་གྱུར་པ། མཚན་ཉིད་ཀྱི་སྐྱོན་ལ་དབྱེ་ན། མ་ཁྱབ་པའི་མཚན་ཉིད་ཀྱི་སྐྱོན། ཁྱབ་ཆེས་པའི་མཚན་ཉིད་ཀྱི་</span><span class="front-title">སྐྱོན། མཚན་གཞི་ལ་མི་གནས་པའི་མཚན་ཉིད་ཀྱི་སྐྱོན་དང་གསུམ། དཔེ་རིམ་བཞིན། ༼༡༽ བ་ལང་གི་མཚན་ཉིད་དུ་ནོག་སོགས་འདུས་པ་ཁྲ་བོ་བཀོད་པའི་ཚེ། ནོག་སོགས་འདུས་པ་ཁྲ་བོས་བ་ལང་ལ་མ་ཁྱབ་པ་ལྟ་བུ་དང༌། ༼༢༽ བ་ལང་གི་མཚན་ཉིད་དུ་མགོ་ལྡན་བཀོད་པའི་ཚེ་མགོ་ལྡན་གྱིས་བ་ལང་ལ་ཁྱབ་ཆེས་པ་ལྟ་བུ་དང༌། ༼༣༽ རྟ་བ་ལང་དུ་མཚོན་པ་ལ་ནོག་སོགས་འདུས་པ་བཀོད་པའི་ཚེ། ནོག་སོགས་འདུས་པ་རྟ་ལ་མི་གནས་པ་ལྟ་བུའོ། །ཡང་ན་ལྟར་སྣང་བརྒྱད་དུ་དབྱེའོ། །རྫས་ཀྱི་མཚན་ཉིད་སྐྱེས་བུའི་དགོས་དོན་སྒྲུབ་ནུས། གཟུགས་ལྟ་བུ།</span></p>
			<p id="_idParaDest-52" class="tibetan-sabche1"><span class="tibetan-sabche">རྫས་ཆོས་ཀྱི་མཚན་ཉིད།</span></p>
			<p class="tibetan-commentary-non-indent"><span class="front-title">རྫས་ཆོས་ཀྱི་བདག་ཉིད་དུ་གྱུར་པའི་གཟུགས་ཀྱི་ཡོན་ཏན། གཟུགས་ཀྱི་མི་རྟག་པ་ལྟ་བུ། ལྡོག་པའི་མཚན་ཉིད། རྟོག་པ་ལ་རིགས་མི་མཐུན་ལས་ལོག་པར་སྣང་བའི་ཆོས་གང་ཞིག་དངོས་པོ་མ་ཡིན་པ། རྟོག་པ་ལ་གཟུགས་སུ་སྣང་བ་ལྟ་བུ།</span></p>
			<p id="_idParaDest-53" class="tibetan-sabche1"><span class="tibetan-sabche">ལྡོག་ཆོས་ཀྱི་</span><span class="tibetan-sabche">མཚན་ཉིད།</span></p>
			<p class="tibetan-commentary-non-indent"><span class="front-title">རྟོག་པ་ལ་རྫས་ཀྱི་ཡོན་ཏན་དུ་སྣང་བའི་ཆོས་གང་ཞིག་དངོས་པོ་མ་ཡིན་པ། རྟོག་གེ་བ་ལ་གཟུགས་མི་རྟག་པར་སྣང་བ་ལྟ་བུའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">རང་དོན་རྗེས་དཔག་ཚུལ་གསུམ་རྟགས་ཡང་དག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མ་ཚང་ལྟར་སྣང་འགལ་རྟགས་ལ་སོགས་དོར། །</span></p>
			<p class="tibetan-root-text_tibetan-root-text-last-line"><span class="tibetan-root-text">དཔེ་ཡང་དེ་དག་ཉིད་ཀྱིས་གཏན་ལ་དབབ། །</span></p>
			<p class="tibetan-commentary-non-indent"><span class="tibetan-sabche">རང་དོན་རྗེས་དཔག་ཁྱད་པར་དུ་དབྱེ་ན། ཕྱོགས་ཆོས། རྗེས་ཁྱབ། ལྡོག་ཁྱབ་སྟེ་ཚུལ་གསུམ་</span><span class="front-title">ཚང་བ་རྟགས་ཡང་དག་གི་མཚན་ཉིད། དེའང་</span><span class="tibetan-sabche">ཕྱོགས་ཆོས་ཀྱི་མཚན་ཉིད།</span><span class="front-title"> རྟགས་དེ་སྒྲུབ་ཀྱི་ཤེས་འདོད་ཆོས་ཅན་གྱི་སྟེང་དུ་འགོད་ཚུལ་དང་མཐུན་པར་ཚད་མས་ངེས་པའི་ཚུལ།</span></p>
			<p id="_idParaDest-54" class="tibetan-sabche1"><span class="tibetan-sabche">རྗེས་ཁྱབ་ཀྱི་མཚན་ཉིད།</span></p>
			<p class="tibetan-commentary-non-indent"><span class="front-title">རྟགས་དེ་སྒྲུབ་ཀྱི་སྒྲུབ་ཚུལ་ལྟར་མཐུན་ཕྱོགས་ཁོ་ན་ལ་ཡོད་པར་ངེས་པའི་ཚུལ།</span></p>
			<p id="_idParaDest-55" class="tibetan-sabche1"><span class="tibetan-sabche">ལྡོག་ཁྱབ་ཀྱི་མཚན་ཉིད།</span></p>
			<p class="tibetan-commentary-non-indent"><span class="front-title">རྟགས་དེ་སྒྲུབ་ཀྱི་སྒྲུབ་ཚུལ་ལྟར་མི་མཐུན་ཕྱོགས་ལ་མེད་པ་ཁོ་ནར་ངེས་པའི་ཚུལ། དཔེར་ན། སྒྲ་མི་རྟག་པར་བཀོད་པའི་ཚེ། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན་སྒྲའང་བྱས་སོ། །ལྟ་བུའོ། །སྒྲ་ནི་རྩོད་གཞི་ཆོས་ཅན། མི་རྟག་པ་ནི་བསྒྲུབ་བྱའི་ཆོས། སྒྲ་མི་རྟག་པ་ནི་བསྒྲུབ་བྱ། བྱས་པ་ནི་རྟགས་སམ་གཏན་ཚིགས། བུམ་པ་ནི་མཐུན་དཔེ་སྟེ། དེའང་རྩོད་གཞི་ཆོས་ཅན་དུ་བཀོད་པའི་སྒྲ་དེ་ཉིད་རྟགས་སུ་བཀོད་པའི་བྱས་པ་དེ་ཡིན་ཚུལ་སྒྲུབ་ངག་འགོད་མཁན་དང་འགོད་ཡུལ་གཉིས་ཀའི་བློ་ངོར་མཐུན་སྣང་གྲུབ་པ་ཞིག་དགོས་པས་དེ་ལྟར་གྲུབ་པ་ནི་ཕྱོགས་ཆོས་ཚད་མས་གྲུབ་པའི་དོན། བྱས་པས་རྗེས་ཁྱབ། རྟག་པ་ལ་མ་བྱས་པས་ཁྱབ་པ་ལྡོག་ཁྱབ་བོ། </span><span class="tibetan-sabche">།རྟགས་ཡང་དག་ལ་གྲངས་ངེས་ཀྱི་སྒོ་ནས་དབྱེ་ན། འབྲས་བུ། རང་བཞིན། མ་དམིགས་པའི་རྟགས་གསུམ།</span><span class="front-title"> དགོས་པའི་སྒོ་ནས་དབྱེ་</span><span class="front-title">ན། རང་དོན་དང༌། གཞན་དོན་གྱི་རྟགས་ཡང་དག་གཉིས། སྒྲུབ་ཚུལ་གྱི་སྒོ་ནས་དོན་སྒྲུབ་དང་ཐ་སྙད་སྒྲུབ་གཉིས་ལ་སོགས་པ་དུ་མ་དབྱེར་ཡོད། ཚུལ་གསུམ་མ་ཚང་བ་ནི་</span><span class="tibetan-sabche">རྟགས་ལྟར་སྣང་</span><span class="front-title">སྟེ། དེ་ལའང་</span><span class="tibetan-sabche">འགལ་བའི་རྟགས། མ་ངེས་པའི་རྟགས། མ་གྲུབ་པའི་རྟགས་</span><span class="front-title">སོགས་མང་དུ་ཡོད་པའི་རྟགས་ལྟར་སྣང་རྣམས་ནི་དོར་བར་བྱ་དགོས་ལ། དེ་དག་གི་སྐབས་སུ་</span><span class="tibetan-sabche">དཔེ་</span><span class="front-title">ཡང་ཡང་དག་དང་ལྟར་སྣང་དེ་དག་ཉིད་ཀྱིས་གཏན་ལ་དབབ་པར་བྱ་སྟེ།</span></p>
			<p id="_idParaDest-56" class="tibetan-sabche1"><span class="tibetan-sabche">དཔེ་ཡང་དག་གི་མཚན་ཉིད།</span></p>
			<p class="tibetan-commentary-non-indent"><span class="front-title">བསྒྲུབ་བྱ་ངེས་པའི་སྔོན་དུ་ཁྱབ་པ་ངེས་པའི་གཞིར་གྱུར་པ། དེ་ལ་དབྱེ་ན་གཉིས་ལས།</span></p>
			<p id="_idParaDest-57" class="tibetan-sabche1"><span class="tibetan-sabche">མཐུན་དཔེ་ཡང་དག་གི་མཚན་ཉིད།</span></p>
			<p class="tibetan-commentary-non-indent"><span class="front-title">བསྒྲུབ་བྱ་ངེས་པའི་སྔོན་དུ་རྗེས་ཁྱབ་སྔོན་དུ་ངེས་པའི་གཞིར་གྱུར་པ། བྱས་པས་སྒྲ་མི་རྟག་པར་སྒྲུབ་པའི་མཐུན་དཔེར་བུམ་པ་བཀོད་པ་ལྟ་བུ།</span></p>
			<p id="_idParaDest-58" class="tibetan-sabche1"><span class="tibetan-sabche">མི་མཐུན་དཔེ་ཡང་དག་གི་མཚན་ཉིད།</span></p>
			<p class="tibetan-commentary-non-indent"><span class="front-title">བསྒྲུབ་བྱ་ངེས་པའི་དོན་དུ་ལྡོག་ཁྱབ་དངོས་</span><span class="front-title">སུ་ངེས་པའི་གཞིར་གྱུར་པ། བྱས་པས་སྒྲ་མི་རྟག་པར་སྒྲུབ་པའི་མི་མཐུན་དཔེར་ནམ་མཁའ་བཀོད་པ་ལྟ་བུའོ། །</span></p>
			<p id="_idParaDest-59" class="tibetan-sabche1"><span class="tibetan-sabche">དཔེ་ལྟར་སྣང་གི་མཚན་ཉིད།</span></p>
			<p class="tibetan-commentary-non-indent"><span class="front-title">བསྒྲུབ་བྱ་ངེས་པའི་དོན་དུ་ཁྱབ་པ་ངེས་པའི་གཞིར་གཟུང་ཞིང༌། ངེས་པར་མི་ནུས་པ། གཞན་ཡང་རྟགས་དང་དཔེའི་སྐྱོན་མང་པོ་རྣམས་ཀྱང་དེ་དག་གིས་མཚོན་ཏེ་གཏན་ལ་ཕབ་ནས་དོར་བར་བྱའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">གཞན་དོན་རྗེས་དཔག་རྒོལ་གཉིས་མཐུན་གྲུབ་ཀྱི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚུལ་གསུམ་སྒྲུབ་ངག་ཡན་ལག་ཉིས་ལྡན་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྟགས་བསལ་སུན་འབྱིན་ཐལ་འགྱུར་ལ་སོགས་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལྟར་སྣང་དོར་ནས་ཡང་དག་ཉིད་ཀྱིས་བསྒྲུབ། །</span></p>
			<p class="tibetan-root-text_tibetan-root-text-last-line"><span class="tibetan-root-text">འདི་ནི་ཕྱི་རབས་རྣམས་ལ་གྲགས་ཆེ་སྟེ། །</span></p>
			<p class="tibetan-commentary-non-indent"><span class="tibetan-sabche">གཞན་དོན་རྗེས་དཔག་གམ་སྒྲུབ་ངག་ཡང་དག་གི་མཚན་ཉིད།</span></p>
			<p class="tibetan-commentary-non-indent"><span class="front-title">སྒྲུབ་ངག་འགོད་མཁན་ཏེ་རྒོལ་བ་རང་དང་ཕྱིར་རྒོལ་གཉིས་ཀར་མཐུན་སྣང་གྲུབ་ངེས་ཀྱི་ཚུལ་</span><span class="front-title">གསུམ་ལྷག་ཆད་མེད་པར་འགོད་པའི་སྒྲུབ་ངག་ཡན་ལག་ཉིས་ལྡན། </span></p>
			<p id="_idParaDest-60" class="tibetan-sabche1"><span class="tibetan-sabche">དེ་ལའང་ཆོས་མཐུན་སྦྱོར་ནི།</span></p>
			<p class="tibetan-commentary-non-indent"><span class="front-title">གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན། སྒྲ་ནི་བྱས་པའོ་ལྟ་བུའི་ངག </span></p>
			<p id="_idParaDest-61" class="tibetan-sabche1"><span class="tibetan-sabche">ཆོས་མི་མཐུན་སྦྱོར་ནི།</span></p>
			<p class="tibetan-commentary-non-indent"><span class="front-title">གང་རྟག་ན་མ་བྱས་པས་ཁྱབ། དཔེར་ན་ནམ་མཁའ་བཞིན། སྒྲ་ནི་བྱས་པ་ལྟ་བུ། </span></p>
			<p id="_idParaDest-62" class="tibetan-sabche1"><span class="tibetan-sabche">སྒྲུབ་ངག་ལྟར་སྣང་གི་མཚན་ཉིད།</span></p>
			<p class="tibetan-commentary-non-indent"><span class="front-title">སྒྲུབ་ངག་གང་ཞིག་བློའམ་དོན་ནམ་སྒྲ་གང་རུང་སྐྱོན་དང་ལྡན་པ་སྟེ་ཚུལ་གསུམ་ལས་འགལ་བ། རྟགས་ཡང་དག་གི་བསྒྲུབ་བྱའི་མཚན་ཉིད། རྟགས་ཡང་དག་ལ་བརྟེན་ནས་གཟོད་གོ་བར་བྱ་བ། བྱས་པ་ཆོས་ཅན། མི་རྟག་སྟེ། བུམ་པ་བཞིན། ལྟ་བུ། དེ་ལ་རང་དོན་དང་གཞན་དོན་གཉིས། གཉིས་ཀ་ལ་ཡང་དག་དང་ལྟར་སྣང༌། བསལ་བའི་མཚན་ཉིད། དམ་བཅའ་ལྟར་སྣང་གང་ཞིག་ཁྱོད་ཀྱི་ལྡོག་</span><span class="front-title">ཕྱོགས་ཀྱི་དོན་ཚད་མས་གྲུབ་པ། སྒྲ་ཆོས་ཅན། མཉན་བྱ་མ་ཡིན་པར་ཐལ། ལྟ་བུ། སུན་འབྱིན་ཡང་དག་གི་མཚན་ཉིད། སྐྱོན་ལ་སྐྱོན་དུ་བརྗོད་པས་སྐྱོན་ཅན་དུ་གོ་ནུས་པའི་ངག དེ་ལྟར་སྣང་གི་མཚན་ཉིད། དེ་ལས་ལྡོག་པ། ཐལ་འགྱུར་ཡང་དག་གི་མཚན་ཉིད། ལན་གྱིས་ལྡོག་མི་ནུས་པའི་ཐལ་ངག དེ་ལྟར་སྣང་གི་མཚན་ཉིད་དེ་ལས་ལྡོག་པ། སོགས་ཁོངས་ནས་རྒོལ་བའི་མཚན་ཉིད། ཕྱོགས་སྔ་མ་འཇོག་ནུས་པར་ཁས་ལེན་པའི་གང་ཟག ཕྱིར་རྒོལ་གྱི་མཚན་ཉིད། ཕྱོགས་སྔ་མ་སུན་འབྱིན་པར་ཁས་ལེན་པའི་གང་ཟག དཔང་པོའི་མཚན་ཉིད། རྒོལ་བ་གཉིས་ཀྱི་རྩོད་པ་རྒྱལ་ཕམ་ཤན་འབྱེད་པར་ཁས་ལེན་པའི་གང་ཟག་གོ། །དེ་དག་རྣམས་ཀྱང་ལྟར་སྣང་སྐྱོན་ཅན་རྣམས་དོར་ནས་ཡང་དག་ཉིད་ཀྱིས་ཤེས་བྱ་གཞལ་ཞིང་འདོད་པ་</span><span class="front-title">བསྒྲུབ་པར་བྱའོ། །བསྡུས་པ་བརྩི་བའི་དགོས་པ་ནི། བློ་གྲོས་གསར་བུ་བ་རྣམས་ཤེས་བྱའི་གནས་ལ་འཁྲིད་བདེ་བའི་ཕྱིར་ཏེ། དེའང་ཆོས་ཅན་ཐུན་མོང་མ་ཡིན་པ་བཞག་པས་རྩོད་གཞི་གཅེར་མཐོང་དུ་ངོས་ཟིན། དེ་ཟིན་པས་དགག་སྒྲུབ་ཀྱི་གནད་ལོངས། དེས་བློ་གྲོས་ན་འཕར་བས་རང་གིས་དམ་བཅའ་བཞག་པ་ལ་ཕྱིར་རྒོལ་འཇུག་པ་ན། རྟགས་མ་གྲུབ། ཁྱབ་པ་མེད། འདོད་ལན་གསུམ་པོ་མ་འདྲེས་པར་འདེབས་ནུས་པས་གཞན་གྱི་སྤོབས་པ་འཕྲོག་ཅིང༌། གཞན་གྱིས་དམ་བཅས་པ་ལ་ལུང་རིགས་ཀྱི་འགྲོ་ཁྱབ་དམིགས་ཐེངས་པར་འགྱུར་རོ། །རིག་པའི་ལམ་སྲོལ་ཕྱོགས་ཙམ་བཤད་པ་འདི་ནི་ཕྱི་རབས་པ་རྣམས་ཀྱི་ལུགས་དེང་སང་གྲགས་ཆེ་བས་དེའི་བརྡ་ཁྱད་སོར་བཞག་པའོ། །སྟེ་ཞེས་པ་ལྷག་བཅས་ཀྱི་སྒྲའོ། །</span></p>
			<p id="_idParaDest-63" class="tibetan-sabche1"><span class="tibetan-sabche">བཞི་པ་༼</span><span class="tibetan-sabche">ལུགས་སྲོལ་གཞན་ཞར་བྱུང་སྨོས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རིགས་གཏེར་ཐུན་མིན་རིག་གཞུང་རྒྱ་མཚོ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྔ་རབས་པ་ཡི་ལུགས་སོགས་ཐ་དད་དོ། །</span></p>
			<p class="tibetan-commentary-non-indent"><span class="front-title">ས་སྐྱ་པཎ་ཆེན་གྱི་ཚད་མ་རིགས་པའི་གཏེར་རང་འགྲེལ་དང་བཅས་པ་སྐབས་བཅུ་གཅིག་པ་ནི། ཤེས་བྱ་སྤྱི་ལྡོག་ནས་ངེས་པར་བྱ་བ་དང༌། ཤེས་བྱེད་ཚད་མའི་རང་བཞིན་གཏན་ལ་དབབ་པ་ཞེས་བསྡུ་བའི་སྒོ་གཉིས་དང་རིགས་པའི་ཚུལ་ཕུལ་དུ་བྱུང་བའི་ཤིང་རྟའི་ལམ་སྲོལ་དང་པོ་ཉིད་དང༌། རྒྱལ་དབང་ཐམས་ཅད་མཁྱེན་པ་བདུན་པ་ཆོས་གྲགས་རྒྱ་མཚོས་རྒྱ་བོད་གཉིས་ཀའི་བཤད་སྲོལ་དང་འགྲེལ་ཊཱིཀ་ལ་མ་ལྟོས་པར་སྡེ་བདུན་གྱི་དགོངས་པ་དཔྱིས་ཕྱིན་པ་རང་སྟོབས་ཁོ་ནས་བསྡུས་ཤིང་བཀྲལ་བ་ཐུན་མིན་གྱི་བསྟན་བཅོས་རིག་གཞུང་རྒྱ་མཚོ་ཞེས་རིགས་པའི་ཚུལ་སྔ་ན་</span><span class="front-title">མེད་པའི་ཤིང་རྟའི་ལམ་སྲོལ་གཉིས་པ་དང༌། རྔོག་ལོ་ཆེན་པོ་དང་ཁྱད་པར་ཕྱྭ་པ་ཆོས་སེང་སོགས་ཀྱིས་རྒྱ་ཆེར་སྤེལ་བའི་ཚད་མ་སྔ་རབས་པའི་ལུགས་ཞེས་གྲགས་པ་སོགས་བརྗོད་བྱའི་སྤྱི་ལྡོག་འདྲ་བ་ལ་རྗོད་བྱེད་ཁས་ལེན་སྐྱོང་ཚུལ་ཅུང་ཟད་ཀྱི་ཟུར་མི་འདྲ་བའི་ལུགས་སྲོལ་ཐ་དད་པ་དཔེར་མཚོན་ན། </span><span class="tibetan-external-citations">སྐྱེད་ཚལ་བ་རྣམས། ཁ་དོག་དཀར་དམར་རྫས་ཆོས་ལྡོག་ཆོས་གཉིས། །འགལ་དང་མི་འགལ་སྤྱི་དང་བྱེ་བྲག་གཉིས། །འབྲེལ་དང་མི་འབྲེལ་ཐ་དད་ཐ་མིན་གཉིས། །རྗེས་སུ་འགྲོ་ལྡོག་རྒྱུ་དང་འབྲས་བུ་གཉིས། །སྔ་བཙན་བར་བཙན་ཕྱི་བཙན་མཚན་མཚོན་གཉིས། །རྟགས་མང་གསལ་མང་དགག་པ་འཕར་ཚུལ་གཉིས། །དངོས་འགལ་བརྒྱུད་འགལ་ཁྱབ་མཉམ་རྣམ་པ་གཉིས། །ཡིན་གྱུར་མིན་གྱུར་ཡིན་ལོག་མིན་ལོག་གཉིས། །ཡོད་རྟོགས་མེད་རྟོགས་དངོས་རྟོགས་རྟགས་རྟོགས་གཉིས། </span><span class="front-title">།ཞེས་བསྡུས་ཚན་བཅོ་</span><span class="front-title">བརྒྱད་དུ་བསྡུ་ཚུལ་སོགས་མང་ཡང་གཙོ་བོ་དེ་དག་རྣམས་སུ་འདུས་སོ། །</span></p>
			<p id="_idParaDest-64" class="tibetan-sabche1"><span class="tibetan-sabche">གཉིས་པ་རྟོག་གེའི་ཚིག་དོན་བརྒྱད་དང་གནས་གསུམ་དུ་བསྡུ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཚད་མའི་གཞུང་གི་བརྗོད་བྱ་ཐམས་ཅད་ཀྱང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མངོན་རྗེས་ལྟར་སྣང་བཅས་པ་བདག་རིག་བྱེད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྒྲུབ་དང་སུན་འབྱིན་ལྟར་སྣང་བཅས་པ་ཡིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཞན་ལ་གོ་བྱེད་རྟོག་གེའི་ཚིག་དོན་བརྒྱད། །</span></p>
			<p class="tibetan-commentary-non-indent"><span class="front-title">ཚད་མའི་གཞུང་རྣམས་ཀྱི་བརྗོད་བྱ་ཐམས་ཅད་མདོར་བསྡུ་ན་མངོན་སུམ་དང༌། རྗེས་སུ་དཔག་པ་གཉིས། དེ་རེ་རེ་ལ་ཡང་དག་ལྟར་སྣང་བཅས་པས་གཉིས་ཏེ་བཞི་ནི་བདག་ཉིད་ཀྱིས་རིག་པའམ་གོ་བར་བྱེད་པའི་ཐབས་ཡིན་ལ། སྒྲུབ་ངག་དང་སུན་འབྱིན་གཉིས། རེ་རེ་ལ་ཡང་དག་དང་ལྟར་སྣང་བཅས་པས་གཉིས་ཏེ་བཞི་ནི་</span><span class="front-title">གཞན་ལ་གོ་བར་བྱེད་པས་རྟོག་གེའི་ཚིག་དོན་བརྒྱད་དུ་གྲགས་པའང་རང་དོན་དང་གཞན་དོན་གཉིས་སུ་འདུའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text"> མདོར་ན་གཞལ་བྱ་མངོན་ལྐོག་ཤིན་ལྐོག་གསུམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འཇལ་བྱེད་མངོན་རྗེས་དཔྱད་གསུམ་དག་པའི་ལུང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མངོན་སུམ་བཞི་དང་རྗེས་དཔག་གཏན་ཚིགས་གསུམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐ་སྙད་སྣ་ཚོགས་དེ་ལས་འཕྲོས་པའོ། །</span></p>
			<p class="tibetan-commentary-non-indent"><span class="front-title">ཚད་མའི་དོན་ཐམས་ཅད་མདོར་བསྡུ་ན། གཞལ་བྱ་མངོན་གྱུར། ལྐོག་གྱུར། ཤིན་ཏུ་ལྐོག་གྱུར་གསུམ། འཇལ་བྱེད་མངོན་སུམ། རྗེས་དཔག དཔྱད་གསུམ་དག་པའི་ལུང་གསུམ་གྱིས་གཞལ་བ་ལ་ཐམས་ཅད་འདུ་ཞིང༌། ༼༡༽ དེའང་གཞལ་བྱ་མངོན་གྱུར་ནི། ཚུར་མཐོང་གི་དབང་དུ་བྱས་ཏེ་ཕྱི་རོལ་གཞན་རིག་མངོན་སུམ་གྱིས་མྱོང་སྟོབས་ཀྱིས་སྒྲོ་འདོགས་གཅོད་ནུས་པ་གཟུགས་སྒྲ་དྲི་རོ་རེག་བྱའི་སྐྱེ་མཆེད་ལྔ་དང༌། ༼༢༽ རང་</span><span class="front-title">རིག་ཚད་མས་མྱོང་ཞིང་རིགས་པའི་སྒོ་ནས་སྒྲོ་འདོགས་གཅོད་ནུས་པ་ཤེས་པའི་སྟེང་གི་མྱང་བྱ་ཙམ་དུ་ཟད་པས་རྣམ་ཤེས་ཚོགས་དྲུག་གི་སྐྱེ་མཆེད་དང༌། ༼༣༽ ཆོས་ཀྱི་སྐྱེ་མཆེད་ཀྱི་ཕྱོགས་གཅིག་སེམས་བྱུང་རྣམས་ཀྱི་མྱོང་རིག་གི་ཆའོ། །འཕགས་པ་ལ་བདེན་བཞི་མི་རྟག་བཅུ་དྲུག་སོགས་བདག་མེད་ཀྱི་གནས་ལུགས། སངས་རྒྱས་ལ་ཤེས་བྱ་ཇི་སྙེད་པའང་མངོན་གྱུར་ཡིན་པར་དངོས་སྨྲ་རྣམས་འདོད་ཀྱང་ཆོས་ཀྱི་གྲགས་པས་སངས་རྒྱས་ཀྱི་མཁྱེན་ཚུལ་བསམ་གྱིས་མི་ཁྱབ་པར་གསུངས། གཞལ་བྱ་འདིའི་འཇལ་བྱེད་མངོན་སུམ་ནི་མངོན་སུམ་བཞི་སྟེ། དབང་པོའི་དང༌། ཡིད་ཀྱི་དང༌། རང་རིག་དང༌། རྣལ་འབྱོར་མངོན་སུམ་མོ། །ལྐོག་གྱུར་ནི་དབང་པོ་གཟུགས་ཅན་རྣམས་དང༌། བདེན་བཞི་མི་རྟག་པ་དང༌། འགྱུར་བའི་སྡུག་བསྔལ་དང༌། བདག་གི་བས་སྟོང་པ་དང༌། བདག་མེད་པ་སོགས་རྣམ་པ་བཅུ་དྲུག་པོ་རྣམས་དང༌། </span><span class="front-title">དེས་མཚོན་པའི་གང་ཟག་གི་བདག་མེད་དང་ཆོས་ཀྱི་བདག་མེད་དང༌། བདག་གཅིག་དང་དེ་བྱུང་གི་འབྲེལ་བ་དང༌། རྒྱུའམ་ནུས་པ་དང༌། སེམས་ཀྱི་སྟེང་གི་ཀུན་བྱང་གི་ས་བོན་དང་སྤང་གཉེན་གྱི་བྱ་བྱེད་ལ་སོགས་པ་ནི། གཞལ་བྱ་གཉིས་པ་ལྐོག་གྱུར་ཡིན་ཏེ། དངོས་པོ་སྟོབས་ཞུགས་ཀྱི་གཏན་ཚིག་ཁོ་ནས་སྒྲུབ་དགོས་པའི་ཕྱིར། དེའང་གཞལ་བྱ་གང་ཟག་གི་མངོན་སུམ་གྱིས་མི་འགྲུབ་ཅིང་ཁུངས་རྣམ་དག་ལ་ལྟོས་དགོས་པའི་ཕྱིར་རོ། །གཞལ་བྱ་འདིའི་འཇལ་བྱེད་དང་སྒྲུབ་བྱེད་དངོས་སྟོབས་རྗེས་དཔག་གི་རྟེན་གཏན་ཚིགས་ནི་རྣམ་པ་གསུམ་སྟེ། འབྲས་བུའི་དང༌། རང་བཞིན་གྱི་དང༌། མ་དམིགས་པའི་གཏན་ཚིགས་ཞེས་བྱའོ། །ཤིན་ཏུ་ལྐོག་གྱུར་ནི། དགེ་སྡིག་སོགས་མངོན་སུམ་དང་དངོས་སྟོབས་ཀྱི་གཏན་ཚིགས་གཉིས་ཀས་མི་འགྲུབ་པར་ལུང་ཙམ་ལ་བརྟེན་ནས་རྟོགས་དགོས་པའི་གཞལ་བྱ་སྟེ། ལུང་ཡང་</span><span class="front-title">དཔྱད་གསུམ་གྱིས་མ་དག་པ་ནི་ལོག་ཕྱོགས་སྟོན་པའང་ཡོད་པས་ངེས་པའི་གེགས་བྱེད་ཙམ་དུ་ཟད་ལ། དཔྱད་གསུམ་གྱིས་དག་པའམ་ཡིད་ཆེས་ཉེས་ཟད་ཀྱི་ཚིག་དགོངས་གཞི་དགོས་པ་སོགས་མེད་པའི་ངེས་དོན་གྱི་ཚིག་རྣམས་ཏེ། རིགས་པའི་ཐ་སྙད་སྣ་ཚོགས་པ་ནི་རྩ་བ་དེ་དག་ལས་འཕྲོས་པ་ཁོ་ནའོ། །དཔྱད་པ་གསུམ་ནི་མངོན་གྱུར་སྟོན་པ་ལ་མངོན་སུམ་གྱིས། ལྐོག་གྱུར་ལ་དངོས་པོ་སྟོབས་ཞུགས་རྗེས་དཔག་གིས། ཤིན་ཏུ་ལྐོག་གྱུར་ལ་རང་ཚིག་སྔ་ཕྱི་འགལ་བས་མི་གནོད་པའོ། །</span></p>
			<p id="_idParaDest-65" class="tibetan-sabche1"><span class="tibetan-sabche">གསུམ་པ་དེ་དག་གི་སྙིང་པོ་ཚུལ་ལྔར་བསྡུ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཆོས་ཅན་དབྱེ་གཞི་ཆོས་ཀྱི་དབྱེ་བ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ངེས་བྱའི་རྣམ་གཞག་ངེས་བྱེད་ཐལ་འགྱུར་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལྟ་བ་དབུ་མར་འཇུག་པའི་ཚུལ་ལྔ་པོ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རིགས་པའི་དབང་ཕྱུག་རྣམས་ཀྱིས་བསྡུས་པ་སྟེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐ་སྙད་ཀྱིས་གཞལ་དོན་དམ་ཚད་མར་སྒྲུབ། </span></p>
			<p class="tibetan-commentary-non-indent"><span class="tibetan-external-citations">ཤེས་བྱ་གཞལ་བྱ་གཞི་གྲུབ་ཡོད། །ཆོས་དང་གཞི་དང་རྟེན་འབྲེལ་དང༌། །དམིགས་པ་ཆོས་ཅན་ཡུལ་རྣམས་ནི། །ཁྱབ་མཉམ་དབྱེ་གཞི་ཆོས་ཅན་ཡིན།</span><span class="front-title"> །ཅེས་པ་ལྟར་མིང་གི་རྣམ་གྲངས་དེ་ལྡན་གྱི་ཤེས་བྱ་ནི་</span><span class="tibetan-sabche">དབྱེ་གཞི།</span><span class="front-title"> </span><span class="tibetan-external-citations">དབྱེ་ན་དངོས་པོ་རྟག་པ་གཉིས། །དགག་སྒྲུབ་མཚན་མཚོན་མཚན་གཞི་གསུམ། །བྱས་དང་མ་བྱས་སྐྱེས་མ་སྐྱེས། །འདུས་བྱས་མ་བྱས་དངོས་དངོས་མེད། །འཇིག་དང་མི་འཇིག་ལ་སོགས་པའོ།</span><span class="front-title"> །ཞེས་སྤྱིའི་དབྱེ་བ་དང༌། དེ་ལས་བྱེ་བྲག་རྒྱ་ཆེར་དབྱེ་བ་ནི་</span><span class="tibetan-sabche">ཆོས་ཀྱི་དབྱེ་བ།</span><span class="front-title"> </span><span class="tibetan-external-citations">རྫས་ལྡོག་འགལ་འབྲེལ་སྤྱི་བྱེ་བྲག །མཚན་མཚོན་རྒྱུ་འབྲས་ཡོད་མེད་རྟོགས། །ཡིན་མིན་ལོག་དང་རྗེས་འགྲོ་ལྡོག །དགག་གཞི་བརྩི་ཚུལ་སྔ་ཕྱི་བཙན། །སྐོར་འབེབས་དང་ནི་བཅུ་གསུམ་ཡོད། </span><span class="front-title">།ཅེས་ནང་གསེས་ཀྱི་དབྱེ་བ་དང་བཅས་པ་</span><span class="front-title">ནི་</span><span class="tibetan-sabche">ངེས་པར་བྱ་བའི་རྣམ་གཞག</span><span class="front-title"> </span><span class="tibetan-external-citations">ཤེས་པར་འདོད་པའི་ཆོས་ཅན་དང༌། །བསྒྲུབ་བྱའི་ཆོས་སུ་གཟུང་བྱ་དང༌། །ཤེས་བྱེད་ཀྱི་ནི་གཏན་ཚིགས་གསུམ། །ཐལ་ངག་འགོད་པའི་རྒྱུ་ཡིན་ནོ།</span><span class="front-title"> །ཞེས་སོགས་</span><span class="tibetan-sabche">ངེས་བྱེད་ཐལ་འགྱུར་</span><span class="front-title">ཁྱབ་ལན་དང་བཅས་པ། </span><span class="tibetan-external-citations">གཞན་ཡང་བསྡུས་པའི་རིགས་པ་ལ། །དཔྱད་ན་ཐོག་མཐའ་མི་རྙེད་ཅིང༌། །དབུས་སུའང་གནས་པར་མི་འགྱུར་ཏེ། །ཁས་བླངས་ཐམས་ཅད་འཇིག་པར་འགྱུར། །ཐོག་མཐའ་མེད་ཅིང་དབུས་མི་དམིགས། ཁས་བླངས་མེད་ཅིང་གྲུབ་མཐའ་མེད། །དེ་ཚོ་དབུ་མ་ཆེན་པོའོ།</span><span class="front-title"> །ཞེས་པ་ལྟར་</span><span class="tibetan-sabche">ཚད་འབྲས་</span><span class="front-title">དངོས་པོ་ཐམས་ཅད་བདག་མེད་སྤྲོས་བྲལ་གྱི་ཐོག་ཏུ་གཏན་ལ་འབེབས་པ་ནི་ལྟ་བ་དབུ་མར་འཇུག་པ་སྟེ་གར་དབང་ཆོས་ཀྱི་དབང་ཕྱུག་ལ་སོགས་པ་སྒྲུབ་བརྒྱུད་རིན་པོ་ཆེའི་སྐྱེས་ཆེན་རིགས་པའི་དབང་ཕྱུག་རྣམས་ཀྱིས་རྣམ་པར་བཞག་པའི་བསྡུས་པ་སྟེ། རྒྱས་པར་གཞུང་ཉིད་དུ་ལྟ་བ་</span><span class="front-title">ལས་འདིར་བསྡུ་མི་ནུས་ཤིང༌། ཐ་སྙད་ཀྱི་རིགས་པས་གཞལ་ནས་དོན་དམ་ཚད་མར་སྒྲུབ་པའི་དོན་ནི་ཐམས་ཅད་གཅིག་ཏུ་མཐུན་ནོ། །</span></p>
			<p class="tibetan-regular-indented"><span class="front-title">གཞུང་ལུགས་རྣམས་ཀྱི་དོན་རིགས་པའི་རྣམ་དཔྱོད་ཀྱིས་གཏན་ལ་འབེབས་པ་ལ་འདི་ཉིད་མེད་དུ་མི་རུང་བ་ཡིན་པས་བསྡུས་ཚད་ལ་དང་པོར་འཇུག་པའི་ཕྱོགས་ཙམ་ཞར་བྱུང་དུ་སྨོས་ན། དེའང་དང་པོ་རྟགས་བསལ་གྱི་ངོས་འཛིན་ཚུལ་དང༌། སྔ་རྒོལ་ལ་ཕྱི་རྒོལ་གྱིས་ལན་བརྗོད་ཚུལ་གཉིས་ལས། དང་པོ་ལ་དཔེར་ན། བུམ་པ་ཆོས་ཅན། མི་རྟག་པར་ཐལ། བྱས་པ་ཡིན་པའི་ཕྱིར། ཞེས་པ་ལྟ་བུ་ཆོས་ཅན་ནམ་རྩོད་གཞི་བུམ་པ་དེ་ཉིད། མི་རྟག་པ་བསྒྲུབ་བྱའམ་བསལ་བ། བྱས་པ་སྒྲུབ་བྱེད་དམ་རྟགས་སམ་གཏན་ཚིགས་ཏུ་ངོས་གཟུང་བར་བྱའོ། །གཉིས་པ་སྔ་རྒོལ་ལ་ཕྱི་རྒོལ་གྱིས་རྩོད་ལན་འདེབས་ཚུལ་ལ་ཅུང་ཟད་ཕྱེ་ནས་བཤད་པ་དང༌། </span><span class="front-title">བསྡུས་ཏེ་བཤད་པའོ། །དང་པོ་ལའང་ཚད་མ་དང༌། ཚད་མིན་གཉིས་ལས། དང་པོ་ཚུལ་གསུམ་ཚད་མས་ངེས་པའི་གཏན་ཚིགས་ནི། དཔེར་ན། བུམ་པ་ཆོས་ཅན། མི་རྟག་པར་ཐལ། བྱས་པའི་ཕྱིར། ཞེས་པ་ལྟ་བུ་འདོད་པའི་རྒོལ་བ་ལ། ༼༡༽ རྟགས་བྱས་པ་དེ་ཉིད་ཆོས་ཅན་བུམ་པ་ལ་འཇུག་པས་ཕྱོགས་ཆོས་ཀྱི་ཚུལ་ངེས་པ། ༼༢༽ རྟགས་བྱས་པ་དེ། སྒྲུབ་ཆོས་སམ་བསལ་བ་མི་རྟག་པ་དང་འགལ་བ་མ་ཡིན་པས་རྗེས་འགྲོའི་ཚུལ་ངེས་པ། ༼༣༽ རྟགས་བྱས་པ་དེ་ཉིད་བསལ་བ་མི་རྟག་པ་ལ་མ་ངེས་པ་མ་ཡིན་པས་ལྡོག་ཚུལ་ངེས་པ་བཅས་ཚུལ་གསུམ་པོ་དེ་ཉིད་ཚད་མས་ངེས་ན། ལན་འདེབས་པ་པོས་ལན་འདེབས་དགོས། གཉིས་པ་མ་ངེས་པ་ལ། མ་གྲུབ་པ་དང༌། འགལ་བ། མ་ངེས་པ་གསུམ་ལས། དང་པོ་ཕྱོགས་ལ་སྒྲུབ་བྱེད་དུ་མ་གྲུབ་པ་མ་གྲུབ་པའི་མཚན་ཉིད། དཔེར་ན། བུམ་པ་ཆོས་ཅན། མི་རྟག་པར་ཐལ། མ་བྱས་པའི་ཕྱིར་ལྟ་</span><span class="front-title">བུ། མ་བྱས་པའི་རྟགས་དེ་ཆོས་ཅན་ལ་མི་འཇུག་པ་དང༌། བུམ་པ་ཆོས་ཅན། རྟག་པར་ཐལ། མ་བྱས་པའི་ཕྱིར་ལྟ་བུ། རྟགས་གསལ་གཉིས་ཀར་ཆོས་ཅན་བུམ་པ་ལ་མི་འཇུག་པ་དང༌། ལུང་པ་མང་པོ་འདི་ག་ན་ཆོས་ཅན། རྨ་བྱ་ཡོད་པར་ཐལ། རྨ་བྱའི་སྒྲ་གྲགས་པའི་ཕྱིར་ལྟ་བུ་ཆོས་ཅན་ལ་ཐེ་ཚོམ་ཟ་ནས་རྟགས་མ་གྲུབ་པ་དང༌། ཕ་ཀིའི་གཞི་དེར་ཆོས་ཅན། མེ་ཡོད་པར་ཐལ། དུ་བ་རླངས་པ་གང་རུང་ཞིག་ཡོད་པའི་ཕྱིར། ལྟ་བུ་རྟགས་ལ་ཐེ་ཚོམ་ཟ་ནས་རྟགས་མ་གྲུབ་པ་དང༌། མོ་གཤམ་གྱི་བུ་ཆོས་ཅན། མི་བཟང་བ་ཐལ། མི་རིགས་བཟང་བའི་ཕྱིར་ཟེར་བ་ལྟ་བུ། ཆོས་ཅན་མེད་པས་རྟགས་མ་གྲུབ་པ་རྣམས་ལ་ལན་འདེབས་པ་པོས་རྟགས་མ་གྲུབ་ཅེས་བརྗོད་པར་བྱའོ། །གཉིས་པ་འགལ་བའི་གཏན་ཚིགས་ནི་བསྒྲུབ་པར་བྱ་བ་སྒྲུབ་བྱེད་ཕྱིན་ཅི་ལོག་གིས་སྒྲུབ་པ་འགལ་བའི་གཏན་ཚིགས་ཀྱི་མཚན་ཉིད། དཔེར་ན། </span><span class="front-title">སྒྲ་ཆོས་ཅན། རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཟེར་བ་ལྟ་བུ། རྟགས་བྱས་པ་དེ་སྒྲ་ཆོས་ཅན་ལ་འཇུག་ཀྱང༌། བསལ་བ་མི་རྟག་པ་དང་འགལ་བས་ལན་འདེབས་པ་པོས་ཁྱབ་པ་འགལ་ཞེས་སྨྲའོ། །</span></p>
			<p class="tibetan-regular-indented"><span class="front-title">གསུམ་པ་མ་ངེས་པའི་གཏན་ཚིགས་ནི་མཐུན་ཕྱོགས་མི་མཐུན་ཕྱོགས་གཉིས་ཀར་ཡོད་པས་ཐེ་ཚོམ་ཟ་བ་མ་ངེས་པའི་མཚན་ཉིད། དཔེར་ན། པདྨ་རཱ་གའི་ཁ་དོག་ཆོས་ཅན། དམར་པོ་ཡིན་པར་ཐལ། ཁ་དོག་ཡིན་པའི་ཕྱིར། ཁ་དོག་གི་རྟགས་དེ་ཉིད་མཐུན་ཕྱོགས་པད་རཱག་གི་དམར་པོ་དང༌། དེ་ལས་མི་མཐུན་པའམ་འགལ་ཕྱོགས་ཆོས་དུང་དཀར་པོ་སོགས་གཞན་ལའང་འཇུག་པས་མ་ངེས་སོ། །གཉིས་པ་བསྡུས་ཏེ་བཤད་པ་ནི། ༼༡༽ རྟགས་དེ་རྩོད་གཞི་ཆོས་ཅན་ལ་མི་འཇུག་ན་རྟགས་མ་གྲུབ། ༼༢༽ བསྒྲུབ་བྱའི་བསལ་བ་དང་འགལ་ན་ཁྱབ་པ་འགལ་བ་དང༌། ༼༣༽ བསྒྲུབ་བྱའི་བསལ་བ་</span><span class="front-title">ལ་མ་ངེས་ན་ཁྱབ་པ་མ་ངེས་པ་དང༌། རྟགས་དེ་ཆོས་ཅན་ལ་མི་འཇུག་ཙམ་ན་བསལ་བ་དང་འགལ་བ་མ་ངེས་གང་ཡིན་ཀྱང་རྟགས་མ་གྲུབ་ལན་འདེབས། མ་གྲུབ་དང་འགལ་མ་ངེས་གསུམ་པོ་གང་ཡང་མ་ཡིན་ན་འདོད་ལན་འདེབས་སོ། །གཞན་ཡང་ཁྱབ་པ་སྒོ་བརྒྱད་བརྩི་བའི་སྐབས་སུ། ༼༡༽ རྟགས་དེ་ཡིན་ན་བསལ་བ་དེ་ཡིན་པས་ཁྱབ་པ་རྗེས་ཁྱབ། ༼༢༽ རྟགས་དེ་མིན་ན་བསལ་བ་དེ་མིན་པས་ཁྱབ་པ་འགལ་ཁྱབ། ༼༣༽ གསལ་བ་ཡིན་ན་རྟགས་དེ་ཉིད་ཡིན་པས་ཁྱབ་པ་ཐུར་ཁྱབ། ༼༤༽ བསལ་བ་མིན་ན་རྟགས་དེ་ཉིད་མིན་པས་ཁྱབ་པ་ལྡོག་ཁྱབ། མདོར་ན་རྗེས་འགལ་གཉིས་དང་དེའི་ཕྱིན་ཅི་ལོག་བཅས་བཞི་པོ་དེ་ནི། རྟགས་ནས་བསལ་ལ་སློང༌། ཐུར་ལྡོག་གཉིས་དང་དེའི་ཕྱིན་ཅི་ལོག་བཅས་བཞི་པོ་དེ་ནི་བསལ་ནས་རྟགས་ལ་སློང་བ་སོགས་ཀྱང་ཤེས་པར་བྱའོ། །སྤྱིར་རྩོད་པའི་རྒྱུ་ནི། སྐྱེས་ཐོབ་ཀྱི་ཤེས་རབ་ཆེ་བ། </span><span class="front-title">སྒྲ་ཚད་ལ་བློ་སྦྱངས་པ། རང་གཞན་གྱི་གཞུང་ལུགས་ལ་བློ་སྦྱངས་པའོ། །རྩོད་པ་མཛེས་པའི་རྒྱན་ནི། བཞིན་གྱི་མདངས་གསལ་བ། ངག་སྙན་ཅིང་འཇམ་པ། ཕ་རོལ་དམའ་འབེབས་པའི་ཚིག་མདའ་མི་འཕེན་པ། ལུང་དང་རིགས་པ་གསལ་ལ་རྣོ་བ། སྒྱིད་ལུག་པ་དང་ང་རྒྱལ་མེད་པ། རིགས་ལམ་འདོར་བའི་གཡོ་སྒྱུ་དང་ཆགས་སྡང་མེད་པ། རང་གཞན་གྱི་དོན་དང་བསྟན་པ་ལ་གཅེས་པར་འཛིན་པ་རྣམས་སོ། །རྩོད་པའི་དཔེ་ནི། རང་གཞན་གྱི་གཏི་མུག་གཅོད་པ་འཁོར་ལོ་ལྟ་བུ། སུན་འབྱིན་པའི་རླུང་གིས་མི་གཡོ་བ་ལྷུན་པོ་ལྟ་བུ། ཚིག་དོན་ལ་མ་རྨོངས་པ་ཐུབ་པའི་དབང་པོའི་སྲས་ལྟ་བུ་དགོས་སོ། །རྩོད་པའི་འབྲས་བུ་ནི། རྩོད་པའི་རྒྱུ། རྒྱན། བསམ་པ། སྦྱོར་བ་ཕུན་སུམ་ཚོགས་པ་ལ་བརྟེན་ནས་རྟོགས་པ་འཕེལ་བས་རང་རྒྱུད་ཚིམས་པ། སྙན་པའི་གྲགས་པས་ཕྱོགས་ཀུན་ཁྱབ་པ། བསྟན་པ་སྲུང་བ་ལ་ཆོས་ཀྱི་རྒྱལ་པོར་འགྱུར་བ་སྟེ་དེ་ལྟ་བུ་ལ་བསླབ་པར་བྱའོ། །</span></p>
			<p class="tibetan-commentary-non-indent"><span class="tibetan-sabche">གསུམ་པ་བཟོ་རིག་པ་བཤད་པ་ལ་གཉིས། དགོས་འབྲེལ་མཚམས་སྦྱོར་དང་བཅས་པས་མདོར་བསྟན། སྒོ་གསུམ་གྱི་བཟོ་རིག་བྱེ་བྲག་རྒྱས་པར་བཤད་པའོ། །དང་པོ་༼དགོས་འབྲེལ་མཚམས་སྦྱོར་དང་བཅས་པས་མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དོན་གཉེར་རྗེས་འཛིན་བཟོ་རིག་མཐའ་ཡས་ཀྱང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྒོ་གསུམ་བཟོ་ལ་ཤེས་བྱ་ཀུན་ཀྱང་འདུ། །</span></p>
			<p class="tibetan-commentary-non-indent"><span class="front-title">འདོད་རྒུ་དོན་དུ་གཉེར་བ་རྗེས་སུ་འཛིན་པ་ནི་བཟོ་རིག་པ་ཡིན་ལ། དེའང་འདུལ་བ་ལུང་ལས། </span><span class="tibetan-external-citations">ཀུན་དགའ་ར་བ་གཙུག་ལག་ཁང༌། །མལ་སྟན་འཚོ་བ་ནར་མ་དང༌། །གློ་བུར་ནད་པ་ནད་གཡོག་དང༌། །ཡུལ་ངན་ཚེ་ན་སྦྱིན་པ་ནི། །རྫས་ལས་བྱུང་བའི་བསོད་ནམས་བདུན། །ཞེས་པའི་དང་པོ་གཉིས་པ་དང༌། །བཞི་ཡིས་ཚངས་པའི་</span><span class="tibetan-external-citations">བསོད་ནམས་སྐྱེད། </span><span class="front-title">།ཅེས་སྔོན་མེད་པའི་གནས་སུ་རིང་བསྲེལ་སྙིང་པོ་ཅན་གྱི་མཆོད་རྟེན་བྱེད་པ་དང༌། དགེ་འདུན་གྱི་ཀུན་དགའ་ར་བ་ལོངས་སྤྱོད་དང་བཅས་བསྐྲུན་པ་དང༌། དགེ་འདུན་བྱེ་བ་བསྡུམ་པ་དང༌། ཉམས་ལེན་གྱི་གཙོ་བོ་བྱམས་སོགས་ཚད་མེད་བཞི་བསྒོམ་པ་བཞི་པོ་གནས་སྐབས་ཚངས་པའི་བསོད་ནམས་སྐྱེད་པ་ལ་རྣམ་སྨིན་མཉམ་པར་གསུངས་པ་དང༌། རྒྱལ་བའི་བསྟན་དང་འཇིག་རྟེན་པའི་ཉེ་བར་མཁོ་བ་ཇི་སྙེད་པ་ཐམས་ཅད་ཀྱང་རིག་ལམ་འདི་ལ་མ་བརྟེན་པར་མི་འགྲུབ་པ་དང༌། བཟོ་རིག་ལ་མི་གུས་པ་གཅེར་བུ་པའི་གྲུབ་མཐའ་ཡིན་པར་གསུངས་པས་འདི་ཉིད་ཤེས་པ་ནི་ཤིན་ཏུ་གལ་ཆེ་ཞིང་དེའི་ལུགས་སྲོལ་གྱི་དབྱེ་བ་མཐའ་ཡས་ཀྱང༌། སྒོ་གསུམ་གྱི་བཟོ་ལ་བཟོ་རིག་ཙམ་དུ་མ་ཟད་ཤེས་བྱ་ཀུན་ཀྱང་འདུ་བས་མཁས་པ་རྣམས་ཀྱིས་དེ་ལྟ་བུའི་རྣམ་གཞག་བྱས་སོ། །དེའང་ཐམས་ཅད་ལ་ཡིད་</span><span class="front-title">སྔོན་དུ་འགྲོ་ཡང༌། དེས་ཀུན་ནས་བསླངས་པའི་ལུས་གཙོ་བོར་བྱེད་པས་ ༼༡༽ ལུས་བཟོ་སྟེ། གར་ཐིག་དབྱངས་གསུམ་དུ་གྲགས་པའི་དང་པོ་གཉིས་ལྟ་བུའོ། །ངག་གཙོ་བོར་བྱེད་པས་ ༼༢༽ ངག་བཟོ་སྟེ། གསུམ་པ་ལྟ་བུའོ། །ལུས་ངག་གཙོ་བོར་མི་བྱེད་པ་ཡིད་ཀྱིས་འགྲུབ་པས་ ༼༣༽ ཡིད་བཟོ་སྟེ། བསམ་བྱུང་གི་རིག་ཤེས་ཁྱད་པར་ཅན་ལྟ་བུའོ། །</span></p>
			<p id="_idParaDest-66" class="tibetan-sabche1"><span class="tibetan-sabche">གཉིས་པ་༼སྒོ་གསུམ་གྱི་བཟོ་རིག་བྱེ་བྲག་རྒྱས་པར་བཤད་པ་༽ལ་གསུམ། ལུས་བཟོ། ངག་བཟོ། ཡིད་ཀྱི་བཟོ་གནས་བཤད་པའོ། །དང་པོ་༼ལུས་བཟོ་༽ལ་གཉིས། མཆོག་དང༌། ཕལ་པའོ། །དང་པོ་༼མཆོག་༽ལ་གཉིས། མདོར་བསྟན། རྒྱས་བཤད་དོ། །དང་པོ་</span><span class="tibetan-sabche">༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ལུས་བཟོ་མཆོག་ནི་སྐུ་གསུང་ཐུགས་རྟེན་ཏེ། །</span></p>
			<p class="tibetan-commentary-non-indent"><span class="front-title">ལུས་བཟོ་ལ་གཙོ་ཕལ་གཉིས་ཡོད་པའི་མཆོག་གམ་གཙོ་བོ་ནི་སྐུ་རྟེན་རྒྱལ་བའི་སྐུ་བརྙན་བྲིས་འབུར། གསུང་རྟེན་འཕགས་བོད་ཡིག་རིགས། ཐུགས་རྟེན་མཆོད་རྟེན་དང་ཕྱག་མཚན་གྱི་རིགས་ལ་སོགས་པ་རྣམས་ཡིན་པས་རིམ་པར་བཤད་པར་བྱ་སྟེ། ཞེས་སོ། །</span></p>
			<p id="_idParaDest-67" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གསུམ། སྐུ་རྟེན། གསུང་རྟེན། ཐུགས་རྟེན་བཤད་པའོ། །དང་པོ་༼སྐུ་རྟེན་༽ལའང་གསུམ། བཟོ་བོའི་མཚན་ཉིད་བྱིན་རླབས་སོགས་བཤད་པ། བརྟེན་པ་ལྷའི་ཆ་ཚད། རྟེན་གཞལ་ཡས་ཁང་འཕྲོས་དོན་ཙམ་སྨོས་པའོ། །</span><span class="tibetan-sabche">དང་པོ་༼བཟོ་བོའི་མཚན་ཉིད་བྱིན་རླབས་སོགས་བཤད་པ་༽ནི། </span></p>
			<p class="tibetan-root-text_tibetan-root-text-first-line"><span class="tibetan-root-text">ལྷ་བཟོ་མཁས་དང་གཙང་སྦྲ་བསྙེན་གནས་ལྡན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསང་སྔགས་ནང་པར་དབང་ཐོབ་དམ་ཚིག་ཅན། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྒྱུ་དང་ལག་ཆར་བཅས་པ་བྱིན་གྱིས་བརླབ། །</span></p>
			<p class="tibetan-commentary-non-indent"><span class="front-title">གང་གིས་རྟེན་སྐྲུན་པ་པོ་བཟོ་བོ་ལ་སྐྱོན་ཡོན་རྣམ་པ་གཉིས་ཡོད་དེ། དང་པོ་སྐྱོན་ནི་དཔལ་འབྱོར་རྒྱ་མཚོར། </span><span class="tibetan-external-citations">ཡོན་ཏན་མི་མཁས་ང་རྒྱལ་ཆེ། །འགྲོགས་པ་མི་བདེ་བཀུར་སྟི་འདོད། །འཕྲལ་དུ་ཚིག་རྩུབ་ཕུག་འདོད་ཆེ། །ཡོན་རྒྱགས་གླ་ཐང་ཆད་མེད་འབེབས། །དེས་ཀྱང་མི་ཚིམ་རྒྱུ་ཆ་རྐུ། །ཅུང་ཟད་ཙམ་ལ་བཟོ་འཕྲོ་འཇོག །</span><span class="tibetan-external-citations">འགྲོ་སྡིགས་བྱེད་ཅིང་ཆང་ནག་འཚོལ། །དགེ་ལས་སྡིག་པར་སྒྱུར་མཁན་ཡིན།</span><span class="front-title"> །ཅེས་འབྱུང་བ་ལྟ་བུའི་སྐྱོན་དང་མི་ལྡན་ཞིང༌། སམྦུཊི་ལས། </span><span class="tibetan-external-citations">དུལ་ཞིང་དད་ལྡན་ལང་ཚོར་བབ། །དབང་པོ་རྣམ་གསལ་རྣམ་རྟོག་མེད། །ཁྲོ་མེད་ལྐོག་འཕྱས་མི་བྱེད་ཅིང༌། །ཤིན་ཏུ་མཁས་ལ་སྤྲོ་བ་ཆེ། །བཟོད་ལྡན་སྙིང་རྗེ་ཆེན་པོ་ཅན།</span><span class="front-title"> །ཞེས་དང༌། དཔལ་འབྱོར་རྒྱ་མཚོར། </span><span class="tibetan-external-citations">འདོད་པ་ཆུང་ཞིང་བཀུར་སྟི་སླ། །མཁས་ཤིང་ཁེངས་མེད་ཁ་ལ་ཉན། །ལྷ་ལ་གུས་ཤིང་སྤྱོད་ལེགས་པའོ།</span><span class="front-title"> །ཞེས་འབྱུང་བ་ལྟར་རང་བཞིན་དང་བཟོའི་མཚན་ཉིད་ལ་མཁས་པའི་ཡོན་ཏན་དང་ལྡན་པས་ལས་ལ་ཞུགས་པ་ན། ཆགས་བྲལ་གྱི་སྐུ་དང་གསང་སྔགས་ཕྱིའི་ལྷ་ལ་ཁྲུས་དང་གཙང་སྦྲ་ལ་གནས་ཤིང་བསྙེན་གནས་ཀྱི་སྡོམ་པ་དང་ལྡན་པ། གསང་སྔགས་ནང་གི་ལྷ་ཡི་དབང་བསྐུར་བ་ཐོབ་ཅིང་དམ་ཚིག་དང་ལྷའི་རྣལ་འབྱོར་ལྡན་པས་སྐྱེ་བོ་ཕལ་གྱིས་</span><span class="front-title">མི་མཐོང་བར་མཚམས་བཅད་དེ་མཆོད་གཏོར་དམ་རྫས་ཡང་ཡང་འབུལ་དགོས་ལ། བཟོ་བོ་ཀུན་རྣམ་སྣང་ངམ་བགེགས་མཐར་བྱེད་དང༌། སྐུ་རྒྱུ་དང་ལག་ཆ་རྣམ་སྣང་དུ་བསྐྱེད་པའང་གསུངས་ཤིང༌། ཐིག་ཚོན་རྣམས་ནི་དཀྱིལ་ཆོག་ནས་འབྱུང་བའི་ཆོ་གས་བྱིན་གྱིས་བརླབ། ཡིག་མཁན་འོད་དཔག་མེད། སྨྱུ་གུ་དང་སྣག་ཚའང་བྱིན་གྱིས་བརླབས་པའི་ཚུལ་ཕྲེང་བ་སོགས་སུ་བཤད་པ་ལྟར་ཏེ། དེ་དག་ཀྱང་ཐོག་མར་དབུ་འཛུགས་པའི་སྐབས་སུ་ངེས་པར་ལག་ཏུ་ལེན་པ་གལ་ཆེའོ། །</span></p>
			<p class="tibetan-regular-indented"><span class="front-title">ཞར་བྱུང་སྐུ་གཟུགས་བཞེངས་པའི་བདག་རྐྱེན་སྦྱིན་བདག་ལའང་སྐྱོན་ཡོན་གཉིས་ལས། དང་པོ་ནི། དཔལ་འབྱོར་རྒྱ་མཚོར། </span><span class="tibetan-external-citations">སྡིག་ལ་མི་འཛེམ་དད་འདུན་ཆུང༌། །ཕན་ཡོན་མི་མཐོང་ཡིད་མི་ཆེས། །སྒྲུབ་བློ་མེད་པའམ་ཡོད་ན་ཡང༌། །ཚེ་འདིའི་ལོ་འདོད་གྲགས་འདོད་ཕྱིར། །རྐྱེན་དང་མི་འཚམ་བློ་རྒྱ་བསྐྱེད། །ངང་ཐུང་བློ་</span><span class="tibetan-external-citations">དོག་བཟོད་བསྲན་ཆུང༌། །ལྷ་དང་བཟོ་བོ་སྨོད་བྱེད་ཅིང༌། །འགྱོད་པ་སྐྱེས་ནས་འཕྲོ་འཇོག་པའོ། </span><span class="front-title">།ཞེས་བཤད་པའི་སྐྱོན་འདི་དག་དང་ནམ་ཡང་མི་ལྡན་པ་ཞིག་དགོས་ལ། གཉིས་པ་ཡང། དེ་ཉིད་ལས། </span><span class="tibetan-external-citations">ཕན་ཡོན་མཐོང་བའི་ཤེས་རབ་ཅན། །རྩེ་གཅིག་སེམས་པའི་བསམ་གཏན་ཅན། །བརྟན་ཞིང་སྤྲོ་བའི་བརྩོན་འགྲུས་ཅན། །དཀའ་སྤྱད་མི་སྐྱོ་བཟོད་བསྲན་ཅན། །ངང་རིང་ཚིག་འཇམ་ཚུལ་ཁྲིམས་ཅན། །གཡོ་མེད་གཏོང་ཕོད་སྦྱིན་པར་ལྡན། །ལྷ་དང་བཟོ་བོར་དད་གུས་ལྡན། །རིམ་གྱིས་དགའ་སྤྲོ་སྒོམ་པའོ།</span><span class="front-title"> །ཞེས་དང༌། མི་གཡོ་བའི་རྒྱུད་ལས་ཀྱང༌།</span><span class="tibetan-external-citations"> བྲིས་སྐུ་ཚད་དང་ལྡན་པ་ཡོངས་སུ་ཟིན་པ་དང༌། འབྲི་མཁན་ལ་ཁོ་རང་ཇི་ལྟར་འདོད་པའི་ཡོན་ཕབ་པ་བཞིན་སྦྱིན་པར་བྱའོ།</span><span class="front-title"> །ཞེས་དང༌། རབ་གནས་ཀྱི་རྒྱུད་དུ། </span><span class="tibetan-external-citations">བཟོ་བོ་མ་མཉེས་པའི་ལྷ་ལ་ནི་ཡེ་ཤེས་པ་མི་འཇུག་སྟེ། རབ་གནས་ཀྱི་ཐོག་མར་བཟོ་བོ་མཉེས་པར་</span><span class="tibetan-external-citations">བྱའོ།</span><span class="front-title"> །ཞེས་པ་ལ་སོགས་མདོ་རྒྱུད་དུ་མ་ནས་བཟོ་བོ་མགུ་བ་བགྱིད་པ་སྦྱིན་བདག་གི་དམ་ཚིག་གཙོ་བོར་གསུངས་ལ། བཟོ་བོ་སུན་ཕྱུང་བ་ནི་ལྷ་ལ་སུན་ཕྱུང་བ་ཡིན་ཕྱིར་བཤེས་གཉེན་བསྟེན་པའི་ཚུལ་གྱིས་ལྷ་བཟོ་ལ་དད་པ་དང་བཀུར་སྟིས་ལྷ་བཞིན་དུ་མཆོད་པར་བྱའོ། །དེང་སང་སྐུ་གསུང་ཐུགས་རྟེན་ཉོ་ཚོང་བྱེད་པ་ནའང་བཟོ་བོ་དང་བདག་པོས་ཡུལ་དུས་དང་འཚམས་པའི་རིན་ཐང་གང་བཅད་པའི་དཔའ་བོའི་རིན་གཞལ་ན་ལེགས་པར་འགྱུར་གྱི། བལ་བོད་ཀྱིས་ཉོ་ཚོང་གཏམ་པ་ལྟ་བུས་ནི་གཉིས་ཀ་ལ་ཉེས་པ་ཆེན་པོ་སྐྱེད་པའི་རྒྱུར་འགྱུར་བའང་ཞར་བྱུང་དུ་འཕྲོས་པའོ། །</span></p>
			<p id="_idParaDest-68" class="tibetan-sabche1"><span class="tibetan-sabche">གཉིས་པ་བརྟེན་པ་ལྷའི་ཆ་ཚད་བཤད་པ་ལ་གཉིས། དམ་ཚིག་བྲིས་སྐུ། ཆ་ཚད་དངོས་བཤད་པའོ། །དང་པོ་༼</span><span class="tibetan-sabche">དམ་ཚིག་བྲིས་སྐུ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གཞུང་མཐུན་དམ་ཚིག་བྲིས་སྐུ་མཆོག་ཡིན་ཏེ། །</span></p>
			<p class="tibetan-commentary-non-indent"><span class="front-title">རྒྱུད་སྡེ་སོ་སོའི་གཞུང་དང་མཐུན་པའི་དམ་ཚིག་གི་བྲིས་སྐུ་ནི་སྐུ་བརྙན་རྣམས་ཀྱི་ནང་ནས་མཆོག་ཏུ་གྱུར་པ་ཡིན་ཏེ། དེའང་དགྱེས་རྡོར་རྒྱུད་ཀྱི་བརྟག་པ་ཕྱི་མ་ལེའུ་དྲུག་པ་ལས། </span><span class="tibetan-external-citations">འདིར་ནི་འབྲི་མཁན་དམ་ཚིག་ཅན། །སྒྲུབ་པོའང་དམ་ཚིག་ཅན་གྱིས་ནི། །བྲིས་སྐུ་འཇིགས་པ་བྲི་བ་ཉིད། །སྐྱེས་པའི་ཐོད་གནས་ཁ་དོག་ལྔ། །རོ་ཡི་སྐྲ་ཡི་པིར་ཉིད་ཀྱིས། །བྲིས་སྐུ་བླ་མ་བྲི་བ་ཉིད། །གང་གང་སྐུད་པ་འཁལ་བ་དང༌། །གང་གང་རས་ཡུག་འཐག་པ་དང༌། །དེ་ཡང་དམ་ཚིག་ཅན་ངེས་པས། །དམ་ཚིག་</span><span class="tibetan-external-citations">བྱིན་རླབས་རྣལ་འབྱོར་པས། །ཟླ་བ་ཟླ་བའི་མར་ངོ་ཡི། །བཅུ་བཞི་པ་ལ་ཁྱིམ་དབེན་པར། །ཕྱེད་ན་མ་རུངས་སེམས་ཀྱིས་ནི། །ཆང་གི་བཏུང་བ་ཅུང་ཟད་ལས། །ལུས་ལ་ནི་རཾ་ཤུ་བསམས་ནས། །དེ་བཞིན་གཅེར་བུར་གྱུར་པ་ཡང༌། །འབགས་པ་དང་ནི་མ་དག་པས། །དེ་ལ་དམ་ཚིག་རབ་ཏུ་བཟའ། །བཞིན་བཟང་སྙིང་རྗེ་ལྡན་པ་དང༌། །གཟུགས་ལ་ལང་ཚོ་སྐལ་བཟང་མ། །མེ་ཏོག་འབྲས་ཤིང་སྒྲུབ་པོ་དགའ། །རང་གི་ཕྱག་རྒྱ་གཡོན་དུ་བཞག </span><span class="front-title">།ཅེས་སོགས་བླ་མེད་ནས་བཤད་པ་དང༌། འཇམ་དཔལ་རྩ་རྒྱུད་ནས་རས་བྲིས་ཆེ་ཆུང་གི་ཆོ་ག་ཤིན་ཏུ་རྒྱས་པ་ཕན་ཡོན་ཚད་མེད་པ་དང་བཅས་ལེགས་པར་བཤད་པ་ལྟར་བསྒྲུབ་པར་བྱ་སྟེ། སྡོམ་འབྱུང་ལས། </span><span class="tibetan-external-citations">སྔགས་པ་ལས་ནི་དང་པོ་བས། །གཟུགས་བརྙན་ལ་སོགས་བྱ་བ་སྟེ། །བྲིས་སྐུ་བསྒྲུབ་ན་མྱུར་བར་ནི། །དངོས་གྲུབ་རྒྱ་ཆེན་འཐོབ་པར་འགྱུར།</span><span class="front-title"> །ཞེས་གསུངས་སོ། །</span></p>
			<p id="_idParaDest-69" class="tibetan-sabche1"><span class="tibetan-sabche">གཉིས་པ་ཚད་བཤད་པ་ལ་གསུམ། སྤྱིར་བཤད་པ། བྱེ་བྲག་ཏུ་བཤད་པ། དེ་ལས་འཕྲོས་པའི་ཉེ་བར་མཁོ་བའོ། །དང་པོ་༼སྤྱིར་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཆ་ཚད་དུས་ཀྱི་འཁོར་ལོར་རང་སོར་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བརྒྱ་དང་ཉེར་ལྔ་སྡོམ་འབྱུང་བརྒྱ་ཉི་ཤུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གདན་བཞི་དེ་མཚུངས་དམར་ནག་ཞལ་ཚད་བརྒྱད། །</span></p>
			<p class="tibetan-root-text_tibetan-root-text-last-line"><span class="tibetan-root-text">མདོ་དང་རྒྱ་གཞུང་དེ་མཐུན་དེ་རྗེས་འབྲང༌། །</span></p>
			<p class="tibetan-commentary-non-indent"><span class="front-title">སྐུ་གཟུགས་ཀྱི་ཆ་ཚད་ནི་མདོ་རྒྱུད་རྣམས་ལས་ནན་ཏན་དུ་གསུངས་ཏེ། དེའང་རྒྱུད་ཀྱི་རྒྱལ་པོ་དུས་ཀྱི་འཁོར་ལོ་ལས། </span><span class="tibetan-external-citations">རྒྱལ་བའི་བདག་པོའི་གཙུག་ཏོར་ནས་ནི་མཛོད་</span><span class="tibetan-external-citations">སྤུའི་དབུས་སུ་ཕྱེད་དང་བཅས་པ་ཉི་མའི་སོར་དུ་འགྱུར། །དེ་ནས་མགྲིན་པའི་ཆུ་སྐྱེས་དེ་བཞིན་སྙིང་ག་དང་ནི་དེ་ནས་ལྟེ་གསང་ཆུ་སྐྱེས་དེ་བཞིན་ནོ། །ཞབས་ཀྱི་མཐིལ་དང་རྗེ་ངར་བརླ་དང་དཔྱི་ཡང་མ་ནུ་དེ་ཉིད་དེ་ཉིད་རིག་བྱེད་རྣམས་ཀྱི་སྟེ། །བྲང་ཕྱེད་ཕྱེད་བཅས་ཉི་མས་རང་དཔུང་དཔུང་ལག་རྣམས་ནི་མཁའ་མིག་རྒྱལ་པོ་ཉི་མའི་ཚད་ཀྱིས་སོ། །ཉི་ཤུ་རྩ་ལྔ་ལྷག་པའི་བརྒྱ་ཕྲག་གང་ཞིག་དུས་དང་དགུ་ཡི་མི་རྣམས་ཀྱི་ནི་འཇིག་རྟེན་ཚད། །རིག་བྱེད་ཕྱེད་དང་བཅས་པའི་གཞི་དང་ཆུ་གཏེར་ཆུ་གཏེར་ཕྱེད་དང་བཅས་པའི་རིག་བྱེད་རིག་བྱེད་ཀྱིས། །གཙུག་ཏོར་མགོ་བོ་འོག་ཏུ་འགྱུར་ཏེ་རྒྱལ་བའི་བདག་པོའི་དཔལ་ལྡན་དཔྲལ་བ་དག་དང་ཤངས་དང་ནི། །ཤངས་ཀྱི་འོག་ཏུ་ཀོས་སྐོའི་མཐའ་དང་དེ་ནས་མགྲིན་པ་དག་སྟེ་མགྲིན་པའི་རྩ་བའི་ཆུ་སྐྱེས་དབུས། །དེ་ནས་སྙིང་ག་ལྟེ་བ་གསང་བར་མི་ཡི་བདག་པོ་ཕྱེད་བཅས་ཉི་མ་རྣམས་ཀྱི་རིམ་པར་འགྱུར། </span><span class="front-title">།ཞེས་རང་སོར་བརྒྱ་ཉི་ཤུ་རྩ་ལྔ་པ་ཁོ་ན་གསལ་བར་</span><span class="front-title">གསུངས་ཤིང༌། དེ་ཉིད་དཀྱིལ་འཁོར་སོགས་ཕྱི་ནང་གི་དགེ་སྦྱོར་ཡང་རྒྱས་པར་འབྱུང་ངོ༌། །བདེ་མཆོག་བཤད་རྒྱུད་སྡོམ་འབྱུང་ལེའུ་སུམ་ཅུ་པ་ལས། </span><span class="tibetan-external-citations">ལྷ་ཡི་རི་མོ་གཟུགས་དག་གི། །ཁྱོན་དང་གཟུགས་ཀྱི་མཚན་ཉིད་དོ། །ཚངས་པའི་རི་མོའི་གཟུགས་ཀྱི་སྔར། །ཆ་ལྔ་དག་ནི་གདན་ཡིན་ནོ། །སྐུ་ནི་དུམ་བུ་གསུམ་ཅན་གྱི།</span><span class="front-title"> །ཞེས་སོགས་ཀྱིས་སོར་མོ་བརྒྱ་ཉི་ཤུ་པ་ལས་དབྱེ་བའི། ཐལ་མོ་བཅུ་གཉིས་པ། བཅུ་པ། དགུ་པ་སོགས་གསལ་བར་གསུངས་སོ། །གདན་བཞིའི་བཤད་རྒྱུད་མནྟྲ་ཨཾ་ས་ལས་གསུངས་པའང་འགྱུར་ཁྱད་མ་གཏོགས་ཕལ་ཆེར་འདི་དང་འདྲ་ལ། ཞལ་ཚད་དགུ་པ་གསལ་པོར་མ་གསུངས་སོ། །སློབ་དཔོན་རཏྣ་རཀྵི་ཏས་སྡོམ་འབྱུང་གི་འགྲེལ་པར་ཀྱོག་བཤད་མཛད་པ་ནི། དུས་དེ་ཙམ་ན་མ་གངྷཱ་དང༌། བལ་པོའི་ཡུལ་གྱི་རི་མོ་མཁན་རྣམས་ལ་ཇི་ལྟར་གྲགས་པ་དེ་ལྟར་དཔྱད་པ་མེད་པར་བཀོད་པ་</span><span class="front-title">ཡིན་པས་སྡོམ་འབྱུང་གི་རྒྱུད་དོན་དུ་གཟུང་བར་མི་བྱའོ། །གཤིན་རྗེ་གཤེད་དམར་ནག་གི་རྒྱུད་ལས་ཀྱང་ཞལ་ཚད་བརྒྱད་པ་གསུངས་ཤིང༌། གཞན་ཡང་ཤཱ་རིའི་བུས་ཞུས་པའི་མདོར་གྲགས་པ། བལ་པོའི་དཔེ་ལས་བསྒྱུར་ངེས་པ་ཕྱིས་འགྱུར་བ་འདི་ལས་ཀྱང༌། ཕལ་ཆེར་དུས་འཁོར་གྱི་འདི་དང་མཐུན་པར་གསུངས་ལ། ཀྲི་ཡ་ས་མུཙྪར་ཡང་མདོ་འདིའི་ལུང་ཅི་རིགས་པར་དྲངས་སོ། །གཞན་ཡང་སྔོན་རབས་སུ་དར་བའི་རྒྱ་གཞུང་དུ་གྲགས་པ་ཁ་ཅིག་ཀྱང་དེ་དག་དང་མཐུན་ཞིང་མི་མཐུན་པའི་ཁྱད་པར་ཡང་ཕྲ་མོ་ཡོད་པ་ནི་སྔར་སྨོས་པའི་རྒྱུད་དེ་དག་གི་རྗེས་འབྲང་དུ་མངོན་ལ། དེ་དག་ཁ་ཅིག་ལ་ཕྱིས་ཀྱི་མཁས་པ་རྣམས་དགག་གཞག་མཛད་པ་ལ་ནི་སྙིང་པོ་གང་ཡང་མེད་དེ། </span><span class="tibetan-external-citations">བཟོ་ཡི་གནས་དང་སྨན་གྱི་སྦྱོར་བ་དང༌། །སྔགས་ཀྱི་ཆོ་ག་ཆོས་ཉིད་ཟབ་མོ་སྟེ། །འདི་དག་རྟོག་གེའི་རིགས་པས་བརྟག་བྱ་མིན། །བདག་ཉིད་སྒྲོག་</span><span class="tibetan-external-citations">དང་ང་རྒྱལ་སྤང་བར་རིགས།</span><span class="front-title"> །ཞེས་ཇོ་ནང་རྗེ་བཙུན་ཆེན་པོས་གསུངས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">འཇལ་བྱེད་རང་སོར་ཕྱེད་དང་བཅུ་གསུམ་མམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བཅུ་གཉིས་ཐལ་མོ་སྐབས་སྦྱར་ཚད་ལྔ་ཡི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དང་པོ་གཉིས་པ་དུས་འཁོར་སྡོམ་འབྱུང་ལྟར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསུམ་པ་བཞི་པ་ཐལ་མོ་དགུ་བརྒྱད་དེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">མདོ་རྒྱུད་དངོས་བསྟན་ཡིན་གྱི་བསྒྲིམས་ཏེ་འབད། །</span></p>
			<p class="tibetan-commentary-non-indent"><span class="front-title">དེ་དག་ལ་འཇལ་བྱེད་ཀྱི་བརྡ་ཁྱད་ཀྱང༌། སྐུ་གཟུགས་དེ་ཉིད་ཀྱི་རང་སོར་ཕྱེད་དང་བཅུ་གསུམ་མམ་བཅུ་གཉིས་རེ་ལ་ཞལ་ཚད་གཅིག་ཟེར། ཞལ་ཚད་དེ་ལ་མཐོ། ཐལ་མོ། མཐིལ། ཆ་ཆེན་ཏེ་མིང་གི་རྣམ་གྲངས་ལྔ། ཞལ་ཚད་ཆེ་ཆུང་དེ་དག་རྒྱུད་ཀྱི་ལུགས་གཉིས་སྐབས་དང་སྦྱར་བ་ཡིན་ནོ། །རང་སོར་གཅིག་ལ་ཆ་ཆུང༌། དེའི་</span><span class="front-title">བཞི་ཆ་ལ་རྐང་པ། བརྒྱད་ཆ་ལ་ནས་ཞེས་བྱ་ཞིང༌། དེས་གཞལ་བའི་ཆ་ཚད་རྩ་བ་ནི་རྣམ་པ་ལྔ་སྟེ། དང་པོ་བརྒྱ་དང་ཉེར་ལྔ་པ། གཉིས་པ་བརྒྱ་དང་ཉི་ཤུ་པ་གཉིས་དུས་འཁོར་དང་སྡོམ་འབྱུང་གི་ལུགས་ལྟར་དང༌། གསུམ་པ་དང་བཞི་པ་ནི་ཐལ་མོ་དགུ་པ་དང་བརྒྱད་པ་སྟེ། ལྷའི་ཆ་ཚད་བཞི་པོ་འདི་དག་མདོ་རྒྱུད་ཀྱི་དངོས་བསྟན། མཁས་པའི་རིག་བཟོས་མ་བསླད་པ་ཡིན་པས་བློ་ལྡན་རྣམས་བསྒྲིམས་ཏེ་འབད་པར་བྱའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">གཤེགས་སེམས་ཁྲོ་དང་ཆགས་བྲལ་གང་འོས་སྦྱར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བཞི་པ་ཤིན་ཏུ་ཁྲོས་པ་རྣམས་ལའོ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐལ་མོ་དྲུག་པ་ཕྱིས་བྱུང་བོད་ཀྱི་ལུགས། །</span></p>
			<p class="tibetan-commentary-non-indent"><span class="front-title">ཆ་ཚད་གསུམ་པོ་དེ་ནི་གཤེགས་པ་དང་གཤེགས་མ། སེམས་དཔའ་སེམས་མ། </span><span class="front-title">དཀྱིལ་འཁོར་གྱི་གཙོ་བོ་ཁྲོ་བོ་ཁྲོ་མོ། མཆོག་གི་སྤྲུལ་སྐུ་ཆགས་བྲལ་གྱི་རྣམ་པ་ཅན་སོགས་གང་ལ་གང་འོས་རིགས་པས་དཔྱད་དེ་སྦྱར་ཞིང༌། ཆ་ཚད་བཞི་པ་དེ་ནི་ཤིན་ཏུ་ཁྲོས་པ་སྟེ་གཤིན་རྗེ་གཤེད་དང་ཕྱག་རྡོར་ལ་སོགས་པ་རྣམས་ལ་སྦྱར་བར་བྱའོ། །ཆ་ཚད་ལྔ་པ་ཐལ་མོ་དྲུག་པའི་ཚད་ཀྱིས་ནག་པོ་ཆེན་པོས་མཚོན་ཕོ་ཉ་སྲིན་པོའི་གཟུགས་ཅན་སོགས་འབྲི་བར་བཤད་པ་དང༌། མ་ཧཱ་ཀཱ་ལ་ཞལ་ཚད་གསུམ་པར་བཤད་པ་སོགས་ནི་ཕྱིས་བྱུང་བོད་ཀྱི་མཁས་གྲུབ་རྣམས་ཀྱི་ལུགས་སྲོལ་ཡིན་ལ། རཏྣ་རཀྵི་ཏ་དང་བལ་པོའི་མཁས་པ་འགའ་ཞིག་གིས་ཚོགས་ཀྱི་བདག་པོ་སོགས་ཞལ་ཚད་ལྔ་པར་བཤད་པའང་ཡོད་དོ། །དེ་དག་གི་ལག་ལེན་ནི་འདིར་བྲིར་མ་ལྡངས་པས་རྟོགས་པར་འདོད་ན་རྗེ་བཙུན་རིན་པོ་ཆེའི་གསུང་རབ་སྐུ་གཟུགས་ཀྱི་ཆ་ཚད་བསྟན་པ་བདེ་སྐྱིད་འབྱུང་གནས་ཉིད་རྒྱ་གཞུང་ཕལ་པ་རྣམས་ལས་ཀྱང་ཁྱད་</span><span class="front-title">པར་འཕགས་པས་དེར་བལྟ་བར་བྱའོ། །ཆ་ཚད་བཞི་པོ་སྦྱོར་ཚུལ་ཡང་དེ་ཉིད་ལས། </span><span class="tibetan-external-citations">དེ་བཞིན་གཤེགས་པ་ཡབ་ཡུམ་ཕྱོགས་མཚུངས་ཤིང༌། །བྱང་ཆུབ་སེམས་དཔའ་ཡབ་ཡུམ་ཕྱོགས་མཚུངས་ལ། །རྒྱལ་བའི་རིགས་འཁྲུངས་རྒྱལ་བའི་སྲས་ཡིན་པས། །བྱང་ཆུབ་སེམས་དཔའ་སངས་རྒྱས་དང་མཚུངས་ཕྱིར། །ཆ་ཚད་གསུམ་པོ་འདི་དག་སངས་རྒྱས་དང༌། །བྱང་སེམས་ཡབ་ཡུམ་ཀུན་ལ་གང་འོས་སྦྱོར། །ཅི་སྟེ་སོ་སོར་སྦྱོར་བ་ལ་དགའ་ནའང༌། །ཕྲ་སྦོམ་ཁྱད་པར་ཞི་ཁྲོ་ལ་རིགས་པས། །བརྒྱ་དང་ཉེར་ལྔ་སངས་རྒྱས་ཞི་བ་དང༌། །བརྒྱ་དང་ཉི་ཤུ་ཧེ་རུ་ཀ་ལ་སྦྱར། །ཧེ་རུ་ཀ་དཔལ་སྐུ་ཡི་ཁྱད་པར་འགའ། །ཐལ་མོ་བརྒྱད་པ་བྱེད་པའི་སྐབས་ཀྱང་ཡོད། །སྤྱན་མ་སྒྲོལ་མ་ལ་སོགས་ཞི་བ་མཚུངས། །རྡོ་རྗེ་ཕག་མོ་ཧེ་རུ་ཀར་མཚུངས་ཤིང༌། །གཙུག་ཏོར་མེད་ཀྱང་གཙུག་གི་ནོར་བུ་དེ། །དེ་ཡི་ཚབ་ཏུ་སྦྱར་བས་མི་རུང་མེད། །</span><span class="tibetan-external-citations">གཙུག་ཏོར་བྲལ་ཞིང་ནུ་མ་བྷ་ག་དང༌། །སྐེད་ཕྲ་སྟོད་ཞུམ་བརླ་དང་རོ་སྨད་རྒྱས། །དཔྲལ་བའི་ཟུར་ཞུམ་མིག་རྒྱས་ཟུར་མིག་སོགས། །མོ་གཟུགས་ཡིན་ཕྱིར་ལྷ་མོ་རྣམས་ལ་དགོས། །ཡབ་རྣམས་དེ་ལས་ལྡོག་པའི་ཚུལ་དུ་ཡོད། །ལྷག་མ་ཆ་ཚད་རགས་པ་མཚུངས་པར་བྱ། །སེམས་དཔའ་ཆེན་པོ་རྣམས་ཀྱང་དེ་དག་མཚུངས། །མཐོ་དགུ་པ་ནི་སེམས་དཔའ་ཕལ་པ་དང༌། །བརྒྱ་བྱིན་ལ་སོགས་འཇིག་རྟེན་ཞི་བའི་ལྷ། །རོལ་པའི་ཁྲོ་བོ་ཧེ་རུ་ཀ་ལས་གཞན། །དེ་རྣམས་སོ་སོའི་རིགས་ཀྱི་ལྷ་མོར་བཅས། །དེ་དག་ཚད་དེས་ལེགས་པར་བྲིས་གྱུར་ན། །རྣམ་གྲངས་ཚུལ་གྱིས་ལེགས་པར་འགྱུར་བའང་ཡོད། </span><span class="front-title">།ཅེས་གསུངས་སོ། །དུས་འཁོར་ལས་གསུངས་པའི་མིའི་ཆ་ཚད་ནི་ཉན་ཐོས་ལ་འོས་ཀྱང་ལྷའི་ཆ་ཚད་གྲལ་དུ་བསྡུ་བར་མ་མཛད་ཅིང༌། རང་རྒྱལ་གཙུག་ཏོར་སོགས་ཀྱིས་འཕགས་པས་ཐལ་མོ་དགུ་པར་བཞེད་པ་དང༌། </span><span class="tibetan-external-citations">སོ་</span><span class="tibetan-external-citations">སོའི་འདྲ་འབགས་རྣམས་ནི་ཆ་ཚད་དང༌། །མཐུན་པར་མི་དགོས་རང་རང་དབྱིབས་བཞིན་བྱ། །བཟོ་ཉེས་འགོག་ཕྱིར་ཆ་ཚད་མཛད་པ་སྟེ། །སྐྱེས་བུ་དམ་པས་མཛད་ཅིང་བཟོ་གནད་ཀྱི། །འཕྲུལ་ལ་ལེགས་པར་བྱང་ན་ངེས་པ་མེད།</span><span class="front-title"> །ཅེས་གསུངས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ལྷ་རིགས་ཆགས་བྲལ་འཁོར་ལོས་སྒྱུར་བ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཞི་བ་རྒྱན་མེད་དྲང་སྲོང་རིགས་ངན་ཚུལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སངས་རྒྱས་རོལ་པའི་ཁྲོ་བོ་ཁྲོ་བོའི་རྒྱལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སེམས་དཔའ་མཆོག་ཕལ་ཕྱག་བརྙན་ཕོ་ཉར་བསྡུ། །</span></p>
			<p class="tibetan-commentary-non-indent"><span class="front-title">ཆ་ཚད་བགོ་ཡུལ་ལྷའི་རྣམ་པ་མང་ཡང་རིགས་ཀྱི་སྒོ་ནས་བསྡུ་བའི་ཐ་སྙད་སྦྱོར་ན། ༼༡༽ རབ་བྱུང་གི་རྣམ་པ་ལ་ཆགས་བྲལ་གྱི་སྐུ་དང༌། ༼༢༽ ཞི་བ་རྒྱན་ཅན་ལ་འཁོར་ལོས་སྒྱུར་བའི་ཆ་བྱད་དང༌། ༼༣༽ ཞི་བ་རྒྱན་མེད་ལ་དྲང་སྲོང་གི་ཆ་བྱད་དང་རིགས་ངན་གྱི་ཆ་བྱད་</span><span class="front-title">གཉིས་ཡོད་ཅིང༌། ༼༤༽ བདེ་དགྱེས་དུས་འཁོར་སོགས་ཧེ་རུ་ཀ་སངས་རྒྱས་ཁྲོ་བོ་དང༌། ༼༥༽ ཐལ་མོ་དགུ་པའི་ཁྲོ་བོ་ལ་རོལ་པའི་ཁྲོ་བོ་ཕལ་པའམ་སེམས་དཔའི་ཁྲོ་བོ། དམར་ནག་འཇིགས་གསུམ་རྟ་མགྲིན་ལ་སོགས་པ་ཁྲོ་བོའི་རྒྱལ་པོ་དང༌། ༼༦༽ འཇམ་དཔལ་དབྱངས་དང་སྤྱན་རས་གཟིགས་དང་ཀུན་ཏུ་བཟང་པོ་སོགས་ཉེ་བའི་སྲས་བརྒྱད་ལྟ་བུ་སེམས་དཔའ་མཆོག་དང༌། དེ་དག་གི་སྒོས་ཀྱི་འཁོར་ཞི་བ་ཕོ་མོ་ལ་བྱང་སེམས་ཕལ་པ་དང༌། ནག་པོ་ཆེན་པོ་དང༌། ལྷ་མོ་རེ་མ་ཏི་ལ་སོགས་པ་ཕོ་ཉ་ཕྱག་བརྙན་ཞེས་བྱ་བ་རྣམས་སུ་བསྡུ་ཞིང༌། དྲང་སྲོང་ནི་སངས་རྒྱས་ཀྱི་མཚན་གྱི་རྣམ་གྲངས་ཡིན་པས། སངས་རྒྱས་ཁྲོ་བོ་ཟེར་བའི་དོན་ཡིན་ལ། གཞན་ཁྲོ་བོ་ལ་གནོད་སྦྱིན་ཁྲོས་པ་དང༌། སྲིན་པོ་ཁྲོས་པ་དང༌། གཤིན་རྗེ་ཁྲོས་པ་སོགས་ཀྱི་དབྱེ་བ་བྱས་ནས་ཉམས་ཐ་དད་པར་དགོས་པར་བོད་རྣམས་འདོད་ཀྱང་ངེས་པ་མེད་པར་གསུངས་སོ། །</span></p>
			<p id="_idParaDest-70" class="tibetan-sabche1"><span class="tibetan-sabche">གཉིས་པ་བྱེ་བྲག་ཏུ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འོན་ཀྱང་དེང་སང་ཆ་ཚད་བཅུ་གཅིག་ཏུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གྲགས་ཆེ་ཀུན་ཀྱང་ཚངས་ཐིག་སྔོན་སོང་ནས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆགས་བྲལ་ལོངས་སྐུ་སོར་མོ་བརྒྱ་ཉེར་ལྔ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བྱང་སེམས་བརྒྱ་དང་ཉི་ཤུ་དྲང་སྲོང་ཁྲོས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐལ་མོ་བཅུ་གཉིས་ཡུམ་རྣམས་ཐལ་མོ་དགུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཤིན་རྗེ་གནོད་སྦྱིན་བརྒྱད་དང་སྲིན་པོ་ཁྲོས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དྲུག་ལྔ་གསུམ་ཡོད་ཉན་རང་མི་དང་མཚུངས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚངས་སོགས་ཆ་ཆེན་དགུ་ཡིན་གླིང་བཞིའི་མི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྲིད་དུ་མཐོ་བདུན་ཞེང་ལ་བརྒྱད་དུ་འགྱུར། །</span></p>
			<p class="tibetan-root-text_tibetan-root-text-last-line"><span class="tibetan-root-text">དེ་དག་ལས་རླུང་འགག་པའི་རིམ་པར་གསུངས། །</span></p>
			<p class="tibetan-commentary-non-indent"><span class="front-title">དཀྱུས་ཀྱི་ལག་ལེན་ལ་གོང་སྨོས་ཁོ་ནས་ཁྱབ་མོད། འོན་ཀྱང་དེང་སང་བྲིས་འབུར་ཐམས་ཅད་ལ་སྒར་སྨན་གྱི་ལུགས་སྲོལ་གཉིས་སུ་གྲགས་ཆེ་བས། དང་པོ་ལྟར་ན་ཆོས་རྗེ་རིན་ཆེན་གྲུབ་སོགས་ཀྱིས་ཆ་ཚད་བཅུ་གཅིག་ཏུ་བཤད་ཅིང༌། གཉིས་པ་ལྟར་ན་ཐིག་ཆེན་བརྒྱད་དུ་གྲགས་ཆེ་ལ། དེ་དག་ཀུན་ཀྱང་ཚངས་ཐིག་སྔོན་དུ་སོང་ནས་བཅུ་གཅིག་པའི་ཕྱོགས་ལ། ཆ་ཚད་དང་པོ་སངས་རྒྱས་ཆགས་བྲལ་གྱི་རྣམ་པ་དང༌། </span><span class="tibetan-sabche">གཉིས་པ</span><span class="front-title">་རིགས་ལྔ་སོགས་ལོངས་སྐུ་རྣམས་ནི་སོར་མོ་བརྒྱ་ཉེར་ལྔ་པ། </span><span class="tibetan-sabche">གསུམ་པ་</span><span class="front-title">བྱང་ཆུབ་སེམས་དཔའ་ཞི་བ་རྣམས་སོར་མོ་བརྒྱ་དང་ཉི་ཤུ། </span><span class="tibetan-sabche">བཞི་པ་</span><span class="front-title">དུས་ཀྱི་འཁོར་ལོ་སོགས་དྲང་སྲོང་ཁྲོས་པའི་ཉམས་ཅན་རྣམས་ཐལ་མོ་</span><span class="front-title">བཅུ་གཉིས་པ། </span><span class="tibetan-sabche">ལྔ་པ་</span><span class="front-title">སྣ་ཚོགས་ཡུམ་སོགས་དཀྱིལ་འཁོར་དབང་མོ་རྣམས་དང་ལྷ་མོ་སྒྲོལ་མ་སོགས་རིགས་ཀྱི་ཡུམ་རྣམས་ཡིད་འོང་ཐལ་མོ་དགུ་པ། </span><span class="tibetan-sabche">དྲུག་པ་</span><span class="front-title">གཤིན་རྗེ་གཤེད་སོགས་གཤིན་རྗེ་ཁྲོས་པ་དང༌། </span><span class="tibetan-sabche">བདུན་པ་</span><span class="front-title">ཕྱག་ན་རྡོ་རྗེ་སོགས་གནོད་སྦྱིན་ཁྲོས་པ་རྣམས་ནི་ཐལ་མོ་བརྒྱད་པར་བྱ་བ་དང༌། </span><span class="tibetan-sabche">བརྒྱད་པ་</span><span class="front-title">སྲིན་པོ་ལྟར་ཁྲོས་པ་ལ་ལེགས་ལྡན་ནག་པོ་ཆེན་པོ་སོགས་ཐལ་མོ་དྲུག་པ་ལུགས་འདི་གཤེད་ནག་གི་འགྲེལ་པ་ནས་བཤད་པར་བཞེད། ཚོགས་བདག་སོགས་མིའུ་ཐུང་མཐོ་ལྔ་པ། རྡོ་རྗེ་བེར་ཅན་ཞལ་གཟིགས་ལ་བརྟེན་པ་ལྟ་བུ་ཤིན་ཏུ་ཁྲོས་པ་ཞལ་ཚད་གསུམ་པ་སྟེ་ནང་གསེས་གསུམ་ཡོད་ཅིང༌། </span><span class="tibetan-sabche">དགུ་པ་</span><span class="front-title">ཉན་རང་གཉིས་གླིང་འདིའི་མི་དང་མཚུངས་ལ། </span><span class="tibetan-sabche">བཅུ་པ་</span><span class="front-title">ཚངས་དང་བརྒྱ་བྱིན་སོགས་འཇིག་རྟེན་སྐྱོང་བ་རྣམས་ཆ་ཆེན་དགུ་པ་ཡིན་ལ། དེའི་ནང་གསེས་རྣམ་སྲས་སོགས་ཁ་ཅིག་མཐོ་བརྒྱད་པའི་ཚད་</span><span class="front-title">ཡིན་པ་རཏྣ་རཀྵི་ཏས་བཤད། </span><span class="tibetan-sabche">བཅུ་གཅིག་པ་</span><span class="front-title">གླིང་བཞིའི་མི་རྣམས་ཀྱི་ལུས་ཚད་ནི་ཆུ་ཞེང་ཚད་མི་མཉམ་པས་སྲིད་དུ་མཐོ་བདུན། ཞེང་ལ་མཐོ་བརྒྱད་དུ་འགྱུར་བར་དུས་འཁོར་དང་སློབ་དཔོན་དཔའ་བོས་བཤད་ཅིང༌། ཁ་ཅིག་དེ་ལས་ལྡོག་པ་དང་ཡང་ཆུ་ཞེང་མཉམ་པའང་ཡོད་ལ། མིའི་རྟེན་ཅན་གྱི་བླ་མ་སོགས་ནི་ཇི་ལྟར་རང་གི་ལུས་ཀྱི་དབྱིབས་བྱད་ལ་ཡོད་པ་དེ་ལྟར་འདྲ་འབག་ཏུ་བྱ་བར་སྣང་མོད། འོན་ཀྱང་རང་སེམས་སངས་རྒྱས་སུ་ངོ་སྤྲོད་པའི་རྩ་བའི་བླ་མ་དམ་པའི་སྐུ་གཟུགས་ནི་རྫོགས་པའི་སངས་རྒྱས་ཀྱི་སྐུའི་ཚད་བཞིན་བྱ་བ་སྐྱོབ་པ་འཇིག་རྟེན་གསུམ་མགོན་གྱི་རྡོ་རྗེའི་གསུང་གི་ངེས་པའོ། །འབུར་སྐུ་རྣམས་ཀྱི་སྤྱིའི་ཚད་ཀྱང་བྲིས་སྐུ་དང་གཅིག་པ་ཡིན་ལ་རྒྱབ་མདུན་འཁོར་བའི་ཆ་ཚད་ལྷག་པོར་བསྣན་དགོས་ཏེ་ཞིབ་པར་རྗེ་བརྒྱད་པའི་ཉི་མ་ཆེན་པོའི་མེ་ལོང་སོགས་ལས་རྟོགས་པར་བྱའོ། </span><span class="front-title">།ལུགས་གཉིས་པ་ཐིག་ཆེན་བརྒྱད་དུ་བསྡུས་པའི་རྣམ་གཞག་ལག་ལེན་སྨན་བླ་དོན་གྲུབ་ཀྱིས་མཛད་པའི་ཆ་ཚད་ཡིད་བཞིན་ནོར་བུ། དེ་ལས་ཁྱད་པར་མང་པོའི་ཟུར་ཆོས་ཅན་གཡའ་སེལ་སོགས་ཞིབ་ཅིང་རྒྱས་པས་འདིར་མ་སྤྲོས་ལ། དེ་ལྟར་ཐལ་མོ་དང་སོར་ཚད་ཀྱི་རིང་ཐུང་དེའང་ལས་རླུང་དབུ་མར་འགགས་པ་དང་མ་འགགས་པའི་རིམ་པས་ཁྱད་ཞུགས་པར་གསུངས་སོ། །</span></p>
			<p class="tibetan-commentary-non-indent"><span class="tibetan-sabche">གསུམ་པ་དེ་ལས་འཕྲོས་པའི་ཉེ་བར་མཁོ་བའི་རྣམ་གཞག་བཤད་པ་ལ་བདུན། ཉམས། རྒྱན། ཕྱག་མཚན། ཁྲི་རྒྱབ། སྐྱོན་སེལ། ཚོན་མདངས། རྣམ་འགྱུར་རྣམས་སོ། །དང་པོ་༼ཉམས་</span><span class="tibetan-sabche">༽ནི། </span></p>
			<p class="tibetan-root-text_tibetan-root-text-1-line-only"><span class="tibetan-root-text">མཚན་དཔེ་ཞི་ཆགས་ཁྲོ་སྒེག་གར་གྱི་ཉམས། །</span></p>
			<p class="tibetan-commentary-non-indent"><span class="front-title">སྐུ་གཟུགས་དེ་དག་ཀྱང་སངས་རྒྱས་ལོངས་སྐུ་དང་སྤྲུལ་སྐུ་དག་ལ་མཚན་བཟང་སོ་གཉིས་དང་དཔེ་བྱད་བརྒྱད་ཅུ་ལས་དངོས་སུ་ཇི་ལྟར་འབྲིར་རུང་བ་ཐམས་ཅད་གསལ་ལ་རྫོགས་པ་དང༌། གཤེགས་པ་སོགས་ལ་ཞི་ཞིང་འཛུམ་པའི་མདངས་ཅན། ལྷ་མོ་ཕལ་ཆེར་ཆགས་ཤིང་གཞོན་པའི་ཚུལ། ཁྲོ་བོ་རྣམས་རྔམས་ཤིང་མི་སྡུག་པ། རོལ་པའི་ཁྲོ་བོ་སོགས་ཁྲོ་འཛུམ་སྒེག་པའི་ཉམས་ཅན། གཞན་ཡང་གར་གྱི་ཉམས་དགུ་དང་ལྡན་པ་ཞེས་འབྱུང་བ་ལྟར། རྒྱན་དང་མདངས་ཀྱིས་སྒེག་པ་དང༌། འགྱིང་ལ་རོལ་པས་དཔའ་བ་དང༌། སྤྱན་ལོག་ཁྲོ་གཉེར་གྱིས་མི་སྡུག་པ་དང༌། འཛུམ་ཞིང་</span><span class="front-title">ཧ་ཧའི་སྒྲས་དགོད་པ་དང༌། ཧི་ཧི་དང་ཧཱུྃ་ཕཊ་སྒྲོག་པས་དྲག་ཤུལ་དང་ལྡན་པ་དང༌། སོ་ཐམ་པ་དང་མགོ་གུག་ཅིང་མཚོན་ཆ་ཕྱར་གདེངས་ཀྱིས་འཇིགས་སུ་རུང་བ་དང༌། སྤྱན་དམར་ཟིམ་ཟིམ་དང་གཞོན་ཤས་སྙིང་རྗེ་དང༌། ཞལ་གདངས་རྐན་རྡེབ་པས་རྔམ་པ་དང༌། མཉེན་ལྕུག་འཇམ་པའི་མིག་སྣ་རྩེར་བལྟས་པས་ཞི་བ་སྟེ། དེ་ལྟ་བུའི་གར་གྱི་ཉམས་དགུ་ལས་བཟོ་བོས་བསྒྲུབ་ཏུ་རུང་བ་རྣམས་དང་ལྡན་པར་བྱའོ། །གཞན་ཡང༌། </span><span class="tibetan-external-citations">ཞལ་གྱི་དབྱིབས་ནི་རྣམ་པ་བཞི། །སྐྱེས་བུ་ཆེ་དང་ལྷ་མོ་ཡི། །ཁྱིམ་བྱའི་སྒོ་ང་ཏིལ་གྱི་དབྱིབས། </span><span class="front-title">།ཞེས་དང༌། </span><span class="tibetan-external-citations">ཁྲོ་བོ་རྣམས་ཀྱི་རྣམ་འགྱུར་དབྱིབས། །ཟླུམ་པོ་དག་དང་གྲུ་བཞི་སྟེ། </span><span class="front-title">།ཞེས་གསུངས་པ་ལྟར་ཞལ་དབྱིབས་ཐ་དད་པ་དང༌། </span><span class="tibetan-external-citations">སངས་རྒྱས་མཉམ་བཞག་སྤྱན་ནི་གཞུ་ཡི་དབྱིབས། །མགྲོན་བུུ་འམ་ནི་པདྨ་འདབ་མའི་དབྱིབས། །ཨུཏྤ་ལ་འདྲ་ཞི་མ་ཁྲོ་ཡི་སྤྱན། །ལྷ་མོ་ཞི་བའི་སྤྱན་ནི་ཉ་ལྟོ་འདྲ། །</span><span class="tibetan-external-citations">གཡེམས་མའི་མིག་ནི་འོད་མའི་གཞུ་འདྲ་སྟེ། །ཤིན་ཏུ་ཁྲོས་སྤྱན་ཟླུམ་དང་གྲུ་བཞིའོ།</span><span class="front-title"> །ཞེས་སྤྱན་གྱི་དབྱིབས་མི་འདྲ་བ་རྣམས་དང༌།</span><span class="tibetan-external-citations"> རྡོ་རྗེ་སྐྱིལ་ཀྲུང་ཡོངས་སུ་གྲགས། །བྱིན་པ་གཡས་སྟེང་གཡོན་པ་བཞག །པུས་མོ་སྨད་པ་པདྨའི་སྟབས། །ལོང་བུ་བསྣོལ་ཏེ་མཐེ་བོང་དག །རྩེ་མོ་སྤྲད་པ་ལ་ཡང་ཟེར། །གཡས་པ་རྡོར་སྐྱིལ་ལྟ་བུ་ལ། །གཡོན་པ་གཡས་པའི་བརླ་འོག་བཞག །སེམས་དཔའི་སྐྱིལ་མོ་ཀྲུང་ཞེས་བྱ། །གཡོན་པ་བཀན་པའི་སོར་མོ་རྣམས། །གཡས་པའི་བརླ་ལ་མ་རེག་ཙམ། །གཡས་པ་འགྱིང་སྟབས་བརྐྱང་བ་ནི། །སྐྱིལ་ཀྲུང་ཕྱེད་པ་ཞེས་བྱའོ། །གཡོན་བརྐྱང་བྲང་བ་གདན་ལ་བཙུགས། །དེ་ཡི་བརླ་ལ་གཡས་མཐིལ་སྦྱར། །བཞེངས་པའི་ཕྱེད་སྐྱིལ་གར་སྟབས་སོ། །གཡོན་པའི་བྱིན་པ་བསྐུམ་པ་ལས། །གཡས་པ་འགྱིང་བཅས་དོར་སྟབས་ཅན། །གཡས་བརྐྱང་བཟློག་པ་གཡོན་བརྐྱང་ངོ༌། །སོར་མོ་མདུན་</span><span class="tibetan-external-citations">བསྟན་རྟིང་བར་དུ། །ཁྲུ་གང་སོར་གཉིས་བརླ་བྱིན་པ། །དྲང་པོར་བསྲང་བ་ས་གའི་སྟབས། །དེ་ལས་ལུས་སྨད་པུས་མོའི་བར། །ཁྲུ་དོ་ངང་པའི་གཤོག་པ་ལྟར། །ལོགས་སུ་བརྐྱངས་པ་ཟླུམ་པོ་ཟེར། །སོར་མོ་བཅུ་པོ་མདུན་དུ་སྒྲིགས། །དྲང་པོར་བཞེངས་པ་མཉམ་པའི་སྟབས། །རྐང་གཉིས་ཁྲི་ལས་ཐུར་དུ་བརྐྱང༌། །སོར་མོ་མདུན་བསྟན་བཟང་པོའི་སྟབས། །ཞབས་མཐིལ་ཁ་སྦྱར་བདེ་ལེགས་ཅན། །ཙོག་པུར་རྐང་གཉིས་མཐོ་གང་བར། །སྟན་ལ་བཀོད་པ་ཙོག་པུའི་སྟབས། །གཡས་པའི་ཕྱེད་ཀྲུང་སོར་མོ་རྣམས། །གཡོན་པའི་ལོང་བུར་གཏད་པ་ན། །གཡོན་རོལ་ཡིན་ཞིང་གཡས་རོལ་བཟློག །འདི་ནི་བཞེངས་པ་ལ་ཡང་སྦྱར། །གཡོན་པའི་སྐྱིལ་ཀྲུང་ཕྱེད་པ་ལ། །དེ་དང་ཉེ་བར་གཡས་པ་ཡི། །པུས་མོ་དྲང་པོར་བཞག་པ་ནི། །དཔའ་བོའི་འདུག་སྟངས་ཞེས་བྱའོ། །གཡོན་པ་དེ་བཞིན་བྱས་པའི་སྟེང༌། །པུས་པོ་གཡས་</span><span class="tibetan-external-citations">པ་བསྙལ་བ་ལས། །རྐང་གཡས་གཡོན་པའི་བརླ་མཐིལ་དུ། །བཞག་པ་དཔའ་མོའི་འདུག་སྟངས་སོ། །མི་མཉམ་རུས་སྦལ་བུང་བའི་སྟབས། །དེ་སོགས་འདིར་ནི་མ་སྤྲོས་སོ།</span><span class="front-title"> །ཞེས་ཞབས་ཀྱི་སྟངས་སྟབས་ཁྱད་པར་སོགས་ཤིན་ཏུ་མང་པོ་རྣམས་ཀྱང་ཁོང་དུ་ཆུད་པར་བྱའོ། །</span></p>
			<p id="_idParaDest-71" class="tibetan-sabche1"><span class="tibetan-sabche">གཉིས་པ་༼རྒྱན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཆོས་གོས་རིན་ཆེན་རྒྱན་བརྒྱད་དར་གོས་གཉིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱག་རྒྱ་དུར་ཁྲོད་དཔལ་ཆས་བརྒྱད་དམ་བཅུ། །</span></p>
			<p class="tibetan-commentary-non-indent"><span class="front-title">སྤྲུལ་པའི་སྐུ་ཆགས་བྲལ་གྱི་རྣམ་པ་ཅན་རྣམས་ལ་ཆོས་གོས་རྣམ་པ་གསུམ། ལོངས་</span><span class="front-title">སྐུ་རྣམས་ལ་རིན་པོ་ཆེའི་རྒྱན་བརྒྱད་དེ། དབུ་རྒྱན། སྙན་རྒྱན། མགུལ་རྒྱན། དཔུང་རྒྱན། དོ་ཤལ། སེ་མོ་དོ། གདུ་བུ། སྐ་རགས་སམ་འོག་བག་རྣམས་ལ་རྩ་བའི་རྒྱན་ཀྱང་ཟེར། དེ་སྟེང་སྙན་གོང་ཨུཏྤ་ལ། རྐང་གདུབ་གཡེར་ཁ་སོགས་ཉེ་བའི་རྒྱན་དུ་གྲགས་པ་རྣམས་ཏེ། </span><span class="tibetan-external-citations">དེ་དག་ཀྱང་སྔོན་གྱི་མཁས་པས། རྣ་རྒྱན་མགུལ་རྒྱན་ལག་གདུབ་གསུམ། །ལྗི་ལྗི་འདྲ་ཞིག་དགོས་པ་ཡིན། །དབུ་རྒྱན་དཔུང་རྒྱན་རྐང་གདུབ་སྐེད། །ཡང་ཡང་འདྲ་ཞིག་འདོད་པ་ཡིན།</span><span class="front-title"> །ཅེས་སྨྲའོ། །དར་གོས་གཉིས་ནི་སྟོད་གཡོགས་དང་སྨད་ཤམ་ཡིན་ལ། རྙིང་མ་བཀའ་མར་དར་གྱི་ཆས་གོས་ལྔར་གྲགས་ཏེ། ཟི་ལྡིར། ཅོད་པན། གར་གྱི་ཕུ་རུང༌། གསང་ཁེབས། ཚི་གུའི་སྨད་དཀྲིས་རྣམས་སོ། །མ་རྒྱུད་གཙོ་བོར་གྱུར་པའི་རྒྱུད་སྡེའི་ལྷ་ཡབ་རྣམས་ལ། སྤྱི་བོར་རུས་པའི་འཁོར་ལོ་རྡོ་རྗེ་ཕྱེད་པའི་ཏོག་དང་བཅས་པ། རྣ་རྒྱན། མགུལ་རྒྱན། གདུ་བུ།</span><span class="front-title"> སྐ་རགས། ཚངས་སྐུད་དམ་མཆོད་ཕྱིར་ཐོགས་ཏེ་ཕྱག་རྒྱ་དྲུག་དང༌། དེའི་ཡུམ་རྣམས་ལ་ཚངས་སྐུད་སྤངས་པའི་ཕྱག་རྒྱ་ལྔའི་རྒྱན་བྱ་དགོས་ཤིང༌། འདི་དག་གི་ཚད་དང་དག་པ་རྣལ་འབྱོར་མ་ཀུན་སྤྱོད་གྱི་རྒྱུད་དང༌། རྡོ་རྗེ་མཁའ་འགྲོ་ནས་ཀྱང་གསུངས་སོ། །ཁྲོ་བོ་སྤྱི་ལ་དུར་ཁྲོད་ཀྱི་ཆས་བརྒྱད་དེ། དེ་ཡང་བགོ་བའི་གོས་གསུམ་ནི། མི་ལྤགས་ཀྱི་གཡང་གཞི། གླང་ཆེན་གྱི་ཀོ་རློན། སྟག་ལྤགས་ཀྱི་ཤམ་ཐབས་རྣམས་སོ། །གདགས་པའི་རྒྱན་གཉིས་ནི་སྦྲུལ་དང་ཐོད་པ་སྟེ། རྒྱལ་རིགས་དཀར་ཁྲའི་དབུ་རྒྱན། རྗེའུ་རིགས་སེར་ཁྲའི་སྙན་རྒྱན། བྲམ་ཟེ་དམར་ཁྲས་མགུལ་རྒྱན། དམངས་རིགས་ནག་ཁྲས་སྐ་རགས། གདོལ་རིགས་ལྗང་ཁྲས་ཕྱག་གདུབ་ཞབས་གདུབ་བྱས་པ་དང༌། ཐོད་པ་སྐམ་པོས་དབུ་རྒྱན། རློན་པས་སེ་རལ་ཁ། ཚལ་བུས་དཔུང་རྒྱན་བྱས་པའོ། །བྱུག་པའི་རྫས་གསུམ་ནི། སྨིན་མཚམས་ཐལ་ཆེན་</span><span class="front-title">གྱི་ཚོམ་བུ། མཁུར་ཚོས་ལ་རཀྟའི་ཐིག་ལེ། ལྐོག་མར་ཞག་གི་ཟོ་རིས་རྣམས་སོ། །རྙིང་མ་ལ་དཔལ་གྱི་ཆས་བརྒྱད་དུ་གྲགས་པ་ནི། ཇི་སྐད་དུ། </span><span class="tibetan-external-citations">གཟི་བརྗིད་འབར་བ་ཆུ་སྲིན་བརྗིད་པའི་ཆས། །ཐབས་དང་ཤེས་རབ་ཟུང་འབྲེལ་ཉི་ཟླའི་ཆས། །གདུག་པ་ཅན་སྲེག་ཡེ་ཤེས་མེ་ཡི་ཆས། །སྐྱེ་ཤི་རྩད་གཅོད་མཆེ་བ་ཟླ་ཚེས་ཆས། །ཁྱབ་མཛད་རེ་སྐོང་རྡོ་རྗེ་གཤོགས་པའི་ཆས། །མངའ་ཐང་ཡོངས་རྫོགས་རྡོ་རྗེ་གླག་པའི་ཆས། །སངས་རྒྱས་སར་བགྲོད་དབང་གི་བསེ་ཁྲབ་ཆས། །གནོད་གདུག་ཟློག་བྱེད་རྒྱ་བྱེའུ་ལྕགས་ཀྱི་ཆས།</span><span class="front-title"> །ཞེས་པ་ལྟར་བརྒྱད་དམ། མི་འགྱུར་སྤྱི་གཙུག་རྡོ་རྗེ་ཕྱེད་པ། གདུག་པ་ཐལ་འབྱིན་ཕུར་བུའི་ཤམ་ཐབས་གཉིས་བསྣན་པའི་དཔལ་གྱི་ཆས་བཅུར་ཡང་བཞེད་དེ། སྔ་མ་ནི་རྒྱུད་ཡེ་ཤེས་རྔམ་གློག་སོགས་དང༌། ཕྱི་མ་བཀའ་བརྒྱད་ལས་གཙོ་བོར་བཤད་པ་སྟེ། འདི་དག་ལ་ཅུང་ཟད་འདྲ་མིན་འགའ་རེ་འབྱུང་ངོ༌། །</span></p>
			<p id="_idParaDest-72" class="tibetan-sabche1"><span class="tibetan-sabche">གསུམ་པ་༼ཕྱག་མཚན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཕྱག་མཚན་དང་པོའི་རྡོ་རྗེ་ཁ་ཊྭཱཾ་སོགས། །</span></p>
			<p class="tibetan-commentary-non-indent"><span class="front-title">མཁའ་འགྲོ་རྒྱ་མཚོ་སོགས་དཀྱིལ་འཁོར་གྱི་གཙོ་བོ་ཕྱག་མང་རྣམས་ལ་ཕྱག་མཚན་གྱི་དབྱེ་བའང་དུ་མར་བཤད་པ་ལས་གཙོ་བོར་གྱུར་པ་དང་པོའི་རྡོ་རྗེ་དང༌། ཁ་ཊྭཱཾ་ག་ལ་སོགས་པ་སྟེ། ཕྱོགས་མཚོན་ཅུང་ཟད་བསྡུ་ན། </span><span class="tibetan-external-citations">ཕྱག་མཚན་དང་པོའི་རྡོ་རྗེ་ནི། །རྭ་བཞི་དབུས་ལ་མ་རེག་ཙམ། །མདོག་དམར་ཁྲོ་བོའི་རྡོ་རྗེ་རྭ། །ཕྱོགས་བཞིར་ཤིན་ཏུ་གྱེས་པའོ། །ཁ་ཊྭཱཾ་རྡོ་རྗེ་མི་མགོ་གསུམ། །བུམ་པ་རྒྱ་གྲམ་ཡུ་བ་བཅས། །སྐུ་</span><span class="tibetan-external-citations">ཡི་སྲིད་ཚད་ཉིད་དང་མཉམ། །དར་དཔྱངས་དྲིལ་བུ་ཅང་ཏེའུ་འཕྱང༌། །ག་དའི་དབྱུག་པ་དཔག་ཆེན་མདའི། །ཝ་གཞུ་ཉིད་དང་མཚུངས་པའོ། །བི་དྷི་པཱ་ལ་མདུང་རྩེ་རྣོ། །རྨ་བྱའི་སྒྲོ་ཕོན་ཡུ་བར་ལྡན། །རྡོ་རྗེ་རྩེ་ལྔའི་རྭ་བཞི་སྤངས། །ཨ་ཀ་པཱུའུ་ཙི་ཀ་བཛྲ། །མདུང་ཐུང་ཀ་ཎྵ་ཡ་ཞེས་པ། །འདི་གཉིས་རྡོ་རྗེ་རྩེ་གཅིག་པ། །ཐོད་ཚལ་རྩེ་ཐོད་ཌཱ་མ་རུ། །དྲྭ་བ་ཅན་དང་དྲྭ་བ་མེད། །རལ་གྲི་ཆུ་གྲི་པེ་ཊ་ཀ། གྲི་གུག་དགྲ་སྟ་གཏུན་ཤིང་དང༌། །མདུང་རིང་མདུང་ཐུང་ཕུབ་རིགས་གསུམ། །བྷོ་ཀེ་རྫ་རྔ་རྔ་ཟླུམ་དང༌། །རྔ་ཆེན་ཌཱ་ཀ་པ་ཊ་ཧ། །རྡོ་རྗེ་དྲིལ་བུ་ལ་སོགས་པའོ། །</span></p>
			<p id="_idParaDest-73" class="tibetan-sabche1"><span class="tibetan-sabche">བཞི་པ་༼ཁྲི་རྒྱབ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བྱང་ཕྱོགས་དག་པའི་ཁྲི་འགྱོགས་ལེ་ཚན་བདུན། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱིན་དྲུག་ངོ་བོ་རྒྱབ་ཡོལ་རྒྱན་དྲུག་སོགས། །</span></p>
			<p class="tibetan-commentary-non-indent"><span class="front-title">བླ་མའི་ཡོན་ཏན་ཡོངས་གཟུང་གི་རྒྱུད་དོན་བཞིན་གདན་ཁྲི་རྒྱབ་ཡོལ་དང་བཅས་པ་ལ། བྱང་ཕྱོགས་ཀྱི་ཆོས་ཀྱི་སྡེ་ཚན་བདུན་དག་པའི་ཆོས་དང་སྦྱར་བ་ཁྲི་འགྱོགས་ལེ་ཚན་བདུན་དུ་གྲགས་པ་ནི། ཁྲི་གདན་ཁྲི་གདོང་ཁྲི་ཡི་རྐང་ཁྲི་རྨང་གཉིས་དང་བ་གམ་དང་ལན་ཀན་ཏེ་རྣམ་པ་བདུན་ནོ། །འདེགས་བྱེད་སེང་གེ་གླང་པོ་རྨ་བྱ་ཤང་ཤང་རྣམས་དང༌། ཉི་ཟླ་པདྨའི་གདན་རྣམས་ནི་རིམ་བཞིན་སྟོབས་དང་དབང་བཅུ། སྨོན་ནས་ཤེས་པ། བྱང་ཆུབ་ཀྱི་ཕྱོགས། དོན་དམ་ཨེ། ཀུན་རྫོབ་ཝཾ། སྒྲིབ་གསུམ་གྱིས་མ་གོས་པའི་ཡོན་ཏན་རྣམས་དང་སྦྱར་རོ། །ཕྱིན་དྲུག་གི་ངོ་བོ་རྒྱབ་ཡོལ་ལ་རྒྱན་སྣ་དྲུག་སྟེ། མཁའ་ལྡིང་དང༌། ཆུ་སྲིན་དང༌། བྱིས་པ་དང༌། གླང་པོ་ཆེ་དང༌། ཤ་ར་བྷ་སྟེ་བསེ་ཁ་སྒོ་དང༌། ཀླུ་ཕྲུག་རྣམས་ཀྱང་རིམ་བཞིན་ཤེས་རབ་དང༌། བསམ་</span><span class="front-title">གཏན་དང༌། བརྩོན་འགྲུས་དང༌། བཟོད་པ་དང༌། ཚུལ་ཁྲིམས་དང༌། སྦྱིན་པ་བཅས་ཕ་རོལ་ཏུ་ཕྱིན་པ་དྲུག་ལུགས་ལྡོག་པ་དང་སྦྱར་བའོ། །སོགས་ཁོངས་ནས་ཁྲི་ལ་བརྩེགས་ཉི་ཤུ་རྩ་གཅིག་ལ་སོགས་པའི་སྤྲོས་པ་དང༌། རྒྱབ་ཡོལ་རྒྱས་པ་ཕུབ་ལ་ཞོལ་བཏགས་པ་ལྟ་བུ། འབྲིང་པོ་ལ་པད་འདབ་ལྟ་བུ། བསྡུས་པ་ལྕགས་རྩེ་མ་དང་སྒང་གཟུགས་མ་ལ་སོགས་པ་རྒྱས་འབྲིང་བསྡུས་པའི་རྣམ་གཞག་མང་ཞིང༌། འབྲིང་པོའི་ཚད་སྟག་ཚང་ལོ་ཙཱའི་དཔལ་འབྱོར་རྒྱ་མཚོ་ལས་ཞིབ་པར་འབྱུང་བ་དང༌། ཕྱིས་སུ་ཁྲི་རྒྱབ་བྲིས་འབུར་གཉིས་ཀ་ལ་བཞེངས་པ་ཉུང་ཡང་གྲུབ་ན་བསོད་ནམས་རླབས་ཆེན་གྱི་རྒྱུར་འགྱུར་བ་ཡིན་ནོ། །བོད་ཀྱི་མཁས་པ་མང་པོས་ཁྲི་དྲུག་འགྱོགས་འདི་རྒྱ་གར་ན་ལྷ་ཁང་གི་སྒོ་རྒྱན་དུ་ཡོད་པས་ལྷའི་རྒྱབ་ཡོལ་དུ་འཁྲུལ་ནས་བོད་དུ་དེའི་རྒྱུན་འབྱམས་པ་ཙམ་ལས་ཁུངས་ཡང་དག་མེད་པར་འདོད་ཅིང༌། དེ་བཤད་</span><span class="front-title">པའི་ཁུངས་བླ་མའི་ཡོན་ཏན་ཡོངས་གཟུང་སོགས་ཙ་མིའི་རྒྱུད་གསུམ་པོ་ཡང་རྒྱུད་ཡང་དག་མ་ཡིན་པར་འཆད་མོད། འོན་ཀྱང་ཁྲི་རྒྱན་གྱི་བཀོད་པ་འདི་ལྟ་བུ་རྒྱ་གར་གྱི་བཟོ་ཡིན་ངེས་འགའ་ལའང་མཐོང་ཞིང་ཁུངས་ཀྱི་རྒྱུད་དེ་རྒྱུད་ཡང་དག་ཏུ་རང་བྱུང་ཞབས་བཞེད་པའི་ཕྱིར་ཁོ་བོ་ཅག་ནི་དེ་ལ་ཚད་མར་བྱེད་ཅེས་ཀུན་མཁྱེན་དྷརྨཱ་ཀ་རས་གསུངས་སོ། །</span></p>
			<p id="_idParaDest-74" class="tibetan-sabche1"><span class="tibetan-sabche">ལྔ་པ་༼སྐྱོན་སེལ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རིང་ཐུང་སྦོམ་ཕྲ་ཡོ་སོགས་སྐྱོན་མི་ལྡན། །</span></p>
			<p class="tibetan-commentary-non-indent"><span class="front-title">རྒྱུད་སྡོམ་པ་ལས། </span><span class="tibetan-external-citations">རིང་བ་གསུམ་ནི་སྐྱོན་ཆེ་སྟེ། །ཨོལ་ཀོ་མགྲིན་པ་བྱིན་པའོ། །སྣ་དང་རྣ་བ་སོར་མོ་སོགས། །གསུམ་པོ་ཐུང་བ་ཉེས་པ་ཆེ། །བྱིན་པ་ཞབས་སོགས་མཁུར་བ་དག །གསུམ་པོ་སྦོམ་པ་སྐྱོན་ཆེན་ཏེ། །འགྲམ་པ་བྲང་དང་རྩིབས་ལོགས་གསུམ། །ཞོམ་པ་ཉེས་པ་ཆེན་པོའོ། །ནུ་མ་རྣ་བ་དཔྲལ་བ་གསུམ། །འཁྱོག་པ་ཉེས་པ་ཆེན་པོ་སྟེ། །བརླ་དང་དཀུ་དང་ནམ་ཚོང་གཉིས། །གསུམ་པོ་ཞོམ་པ་སྐྱོན་ཆེའོ།</span><span class="front-title"> །ཞེས་སོགས་སྐྱོན་རེ་རེས་ཉེས་པ་ཆེན་པོ་སོ་སོར་སྐྱེད་པའི་ཚུལ་དང༌། འདིར་ནི་སྤྱན་སོགས་ཡོ་བའམ། </span><span class="tibetan-external-citations">།ཕྱག་རྒྱ་ཕྱག་མཚན་ནོར་གྱུར་ན། །མྱ་ངན་སྡུག་བསྔལ་གྱིས་རབ་གདུང༌། །གཟུགས་བརྙན་སྐྱོན་སོགས་མཚན་ཉིད་དེ། །དེ་ཕྱིར་སྐྱོན་བཏགས་བཅོས་པར་བྱ། །རྒྱབ་ཡོལ་གདུགས་དང་གདན་རྣམས་ཏེ། །གསུམ་པོ་ཆུང་ཞིང་དོག་པའི་སྐྱོན། །མཛའ་བོས་མི་སྙན་བརྗོད་པ་དང༌། །དཔལ་ཉམས་འཆི་བར་འགྱུར་བ་ཡིན། །</span><span class="tibetan-external-citations">འདི་དག་ཉེས་པ་ཆེན་པོ་སྟེ། །མཁས་པས་ལེགས་པར་བརྟག་པར་བྱ།</span><span class="front-title"> །ཞེས་སོགས་གསུངས་པའི་སྐྱོན་རྣམས་དང་མི་ལྡན་པ་ཤིན་ཏུ་གལ་ཆེ་ཞིང༌། གཞན་ཡང་ཚད་དང་མི་ལྡན་པའི་ལྷར་ཡེ་ཤེས་སེམས་དཔའ་མི་འཇུག་པ་དང༌། སྐྱོན་ཅན་གྱི་སྐུ་གཟུགས་དེ་གང་དུ་ཡོད་པའི་ས་ཕྱོགས་ཀྱི་བཟང་པོའི་དཔྱད་རྣམས་ཀྱང་ཉམས་པར་འགྱུར་བ་སོགས་མི་དགེ་བ་འབའ་ཞིག་འབྱུང་བར་གསུངས་པས་དེ་ལྟ་བུ་ནི་གཙང་མའི་སར་དོར་བར་བྱའོ། །</span></p>
			<p id="_idParaDest-75" class="tibetan-sabche1"><span class="tibetan-sabche">དྲུག་པ་༼ཚོན་མདངས་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྩ་བ་ཡན་ལག་ཚོན་སྦྱོར་མདངས་དང་བཅས། །</span></p>
			<p class="tibetan-commentary-non-indent"><span class="front-title">ཚོན་སྦྱོར་ལའང་རྩ་བའི་ཚོན། དཀར། སེར། དམར། སྔོ། ལྗང་གུ་ལྔ། ཡན་ལག་གི་ཚོན་འབྲིང་པོ། </span><span class="tibetan-external-citations">ལི་ཁྲི་ཤ་ཁ་ན་རོས་གསུམ། །མོན་ཁ་དུད་ཁ་ཇ་ཁ་གསུམ། །སྨུག་པོ་རུས་ཁ་གཡུ་ཁའོ། </span><span class="front-title">།དེ་དག་རེ་རེ་ལའང་ནང་གསེས་མང་དུ་བྱར་ཡོད་ཅིང༌།</span><span class="tibetan-external-citations"> ཡན་ལག་རྒྱས་པ་སུམ་ཅུ་རྩ་གཉིས་ནི། །དཀར་པོ་དཀར་སེར་དཀར་དམར་ཆུ་ཤེལ་མདོག །སེར་པོ་སེར་སྐྱ་དམར་སེར་ལི་ཁྲི་མདོག །དམར་པོ་དམར་སྐྱ་དམར་སྨུག་རྒྱ་སྐྱེགས་མདོག །སྔོན་པོ་སྔོ་སྐྱ་མཐིང་ནག་གཡུ་ཁ་མདོག །ལྗང་གུ་ལྗང་སེར་ལྗང་སྐྱ་ལྗང་ནག་གོ། །ཤ་ཁ་ཇ་ཁ་མོན་ཁ་ཐལ་ཁ་དང༌། །སྨུག་པོ་སྨུག་ནག་ན་རོས་གློ་བ་ཁ། །དུད་ཁ་རེ་ཁ་རུས་ཁ་མུན་མདོག་གོ།</span><span class="front-title"> །ཞེས་པ་ཡོངས་གྲགས་ཀྱི་སྦྱོར་ཚུལ་ཏེ་ཚོན་གྱི་ཁྱད་པར་སོགས་ལས་ཀྱང་མཐའ་ཡས་པར་འགྱུར་རོ། །གང་ལྟར་སྣུམ་</span><span class="front-title">བརྗིད་བཀྲག་གསུམ་འཛོམ་ན་ཚོན་སྦྱོར་ལེགས་པའི་ཚད་དུ་བཤད་དོ། །མདངས་ལའང་བཙག་མདངས་ཡུངས་ཞི་བརྡལ་འདྲ། འབར་མདངས་ཀུ་ཤའི་རྩེ་འདྲ། བཤལ་མདངས་འཇའ་ཚོན་ཡལ་འདྲ་རྣམས་དང༌། བཅད་ཀྱི་ཚུལ་དང་བཅས་པ་རྣམས་ཀྱང་རེ་རེས་རེ་རེ་མ་བསླད་པར་དགོས་སོ། །</span></p>
			<p id="_idParaDest-76" class="tibetan-sabche1"><span class="tibetan-sabche">བདུན་པ་༼རྣམ་འགྱུར་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྣམ་འགྱུར་ཡུལ་བཀོད་སོ་སོའི་ལུགས་མཐུན་ནོ། །</span></p>
			<p class="tibetan-commentary-non-indent"><span class="front-title">རྩ་བའི་པ་ཏྲ་རིགས་བརྒྱད། མེ་རི་རིགས་གསུམ་གྱིས་མཚོན་གཟུགས་དང་རྣམ་འགྱུར་མི་འདྲ་བའི་ཁྱད་པར་དུ་མ་རྣམས་དང༌། ལྷག་པར་འཕགས་ཡུལ་རྒྱ་ནག་</span><span class="front-title">བོད་ཡུལ་སོགས་ཡུལ་བཀོད་སོ་སོའི་ལུགས་དང་མཐུན་པར་བྱ་སྟེ། ཇི་སྐད་དུ། </span><span class="tibetan-external-citations">ཁང་བཟང་ལ་སོགས་བྱང་ཆུབ་ཤིང༌། །མེ་ཏོག་སྣ་ཚོགས་མཆོད་པའི་སྤྲིན། །རྟེན་འབྲེལ་རི་མོ་རིན་ཆེན་ཕྲེང༌། །བཟོ་མཐའ་མ་འདྲེས་རང་རང་བརྒྱུད། །རྒྱ་གར་བཟོ་ཡི་ཁྱད་ཆོས་ཡིན། །མཛེས་ལྡན་རི་མོ་མདངས་ལྡན་པར། །བཀྲ་ཤིས་གཟུགས་བརྙན་གོས་ཀྱི་རྒྱུད། །ཁྲི་དང་མཚར་བའི་བྱེ་བྲག་རྣམས། །རྒྱ་ནག་བཟོ་ཡི་ཁྱད་ཆོས་ཡིན། །ཆུ་གནས་སྲོག་ཆགས་མཚོ་དང་རྫིང༌། །དྲི་ཞིམ་ནགས་ཚལ་ཀླུ་ཡི་རྫས། །སྨན་སྤོས་ལྷབ་ལྷུབ་རི་མོ་རྣམས། །ཁ་ཆེ་བཟོ་ཡི་ཁྱད་ཆོས་ཡིན། །འབྱུང་བཞི་པ་ཏྲ་འཇའ་དང་སྤྲིན། །ཤིང་ལྗོན་རིན་ཆེན་སྣལ་རིས་རྒྱན། །ནམ་མཁའི་སྲོག་ཆགས་ལྷ་ཡི་རྫས། །བལ་པོ་བཟོ་ཡི་ཁྱད་ཆོས་ཡིན། །བྲག་དང་སྤང་རི་རི་དྭགས་དང༌། །བླ་བྲེ་ཆུན་འཕྱང་མཛེས་པའི་རྒྱན། །སྣ་ཚོགས་གཟུགས་དང་གངས་རིའི་ཁྲོད། །གངས་</span><span class="tibetan-external-citations">ཅན་བཟོ་ཡི་ཁྱད་ཆོས་ཡིན། </span><span class="front-title">།ཅེས་བཤད་པ་སོགས་ཀྱི་རྣམ་འགྱུར་ལག་ཏུ་ལོངས་པ་དགོས་སོ། །</span></p>
			<p id="_idParaDest-77" class="tibetan-sabche1"><span class="tibetan-sabche">གསུམ་པ་རྟེན་གཞལ་ཡས་ཁང་འཕྲོས་ཙམ་སྨོས་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྟེན་གནས་གཞལ་ཡས་ཁང་ལ་བློས་བསླང་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">བྲིས་ཐིག་ཡོངས་གྲགས་རྡོར་ཕྲེང་རྗེས་སུ་འབྲངས། །</span></p>
			<p class="tibetan-commentary-non-indent"><span class="front-title">ལྷའི་རྟེན་གཞལ་ཡས་ཁང་ནི། བི་མཱ་ནའི་སྒྲ་ལས་གཞལ་དུ་མེད་པ་སྟེ། མཁའ་འགྲོ་རྒྱ་མཚོར་གཞལ་ཡས་ཁང་པདྨའི་རྣམ་པ་ཅན་དུ་བཤད་པ་དང༌། ཐེག་པ་ཆེན་པོའི་མདོ་སྡེ་རྣམས་ལས་ཐར་པ་ཆེན་པོའི་ཕོ་བྲང་གི་བཀོད་པ་ཚད་མེད་པར་བཤད་པ་སོགས་ལ་འཇུག་ཅིང༌། འདིར་ལག་ཏུ་བླང་བྱ་རྒྱུད་སྡེ་རྣམས་ལས་བྱང་ཕྱོགས་སོ་བདུན་གྱི་དག་པ་སྦྱོར་བའི་ཆེད་དུ་གྲུ་བཞི་སྒོ་བཞི་རྟ་བབས་དང་བཅས་པའི་ཁང་བཟང་གསུངས་པ་ཁོ་ན་ཡིན་ལ། དེ་ལའང་བློས་བསླང་དང༌། བྲི་ཆའི་རྣམ་གཞག་</span><span class="front-title">གཉིས་ཡོད་ཅིང༌། བྲིས་ཐིག་ཞིབ་ཆ་ཤེས་ན་བློས་བསླང་ལའང་འབུར་དང་གྱེན་དུ་བསླངས་པའི་ཁྱད་པར་སོགས་ལས་སྤྱི་ཁོག་ཤེས་པར་འགྱུར་ཞིང༌། སྤྱིར་དཀྱིལ་འཁོར་ལ་ཚད་བཅས་དང༌། ཚད་མ་ངེས་པ་གཉིས་སུ་གསུངས། དང་པོ་ལའང་ལྷའི་སྒོ་ནས་ཚད་གཞག་པ་ནི། གུར་ལས། </span><span class="tibetan-external-citations">རྡོ་རྗེ་ཅན་གྱི་ཁྲུ་གསུམ་སྟེ། །སངས་རྒྱས་དཀྱིལ་འཁོར་ཁྲུ་བཞི་པ། །ཁྲུ་ལྔ་པ་ནི་སྣང་བྱེད་ལའོ། །གར་དབང་ཕྱུག་གི་ཁྲུ་དྲུག་པ། །རྟ་ཡི་རྒྱལ་པོ་ཁྲུ་བདུན་པའོ།</span><span class="front-title"> །ཞེས་མི་བསྐྱོད་རྣམ་སྣང་རིན་འབྱུང་འོད་དཔག་མེད་དོན་གྲུབ་རྣམས་ཀྱི་དཀྱིལ་འཁོར་ལ་ཁྲུ་གསུམ་ནས་བདུན་གྱི་བར་དུ་གསུངས་པ་དང༌། འདུས་པ་རྩ་རྒྱུད་ཀྱི་ལེའུ་བཞི་པར་ཐུགས་དཀྱིལ་ཁྲུ་བཅུ་གཉིས། ལེའུ་བཅུ་དྲུག་པར་སྐུ་དཀྱིལ་ཁྲུ་བཅུ་དྲུག་དང་གསུང་དཀྱིལ་ཉི་ཤུ་པར་གསུངས་པ་ལྟ་བུ་སྟེ་རྩ་ཐིག་གི་ངོས་བཞི་ཀའི་དབང་དུ་བྱས་པའོ། །སྦྱིན་བདག་གི་སྒོ་ནས་གཞག་པ་</span><span class="front-title">ནི། ཕྲེང་བར་རྒྱུད་ཀྱི་ལུང་དྲངས་པ་ལས། </span><span class="tibetan-external-citations">འཛམ་བུ་གླིང་གི་དབང་ཕྱུག་གམ། །འཁོར་ལོས་སྒྱུར་བའི་རྒྱལ་པོ་ཡིས། །ཀུན་ནས་དཔག་ཚད་མཐའ་རུ་ནི། །ཕྱི་རོལ་དཀྱིལ་འཁོར་བྲི་བར་བྱ།</span><span class="front-title"> །ཞེས་དང༌། ཛ་ཡ་སེ་ནས། </span><span class="tibetan-external-citations">དཀྱིལ་འཁོར་ཁྲུ་ནི་བརྒྱད་པར་འདོད། །གཞན་དག་རྒྱལ་པོ་ལ་ཁྲུ་བརྒྱ། །མཐར་སྐྱེས་རྣམས་ཀྱི་དེ་ཡི་ཕྱེད། །གཙོ་བོ་རྣམས་ཀྱི་དེ་ཕྱེད་གསུངས། །ཚོང་དཔོན་རྣམས་ཀྱི་ཁྲུ་བཅུ་གཉིས། །སྒྲུབ་པོ་རྣམས་ཀྱི་ཁྲུ་དྲུག་པ། </span><span class="front-title">།ཞེས་སྦྱིན་བདག་གི་འབྱོར་པའི་ཁྱད་པར་ལ་དཔག་པར་གསུངས་སོ། །</span></p>
			<p class="tibetan-regular-indented"><span class="front-title">གཉིས་པ་མ་ངེས་པའང་བཞི་བརྒྱ་ལྔ་བཅུ་པ་ལས། </span><span class="tibetan-external-citations">སེམས་ཅན་བསམ་པ་ལ་བརྟེན་ནས། །ཚད་ལ་སོགས་པ་ངེས་མཛད་ཀྱི། །ཐབས་ཤེས་ལས་བྱུང་དངོས་གྲུབ་ལ། །ཚད་སོགས་ངེས་པས་ཅི་ཞིག་བྱ། །དེ་ནི་ཁྲུ་གཅིག་ནས་བརྩམ་སྟེ། །ཇི་སྲིད་ཁྲུ་</span><span class="tibetan-external-citations">སྟོང་བར་དུ་བྱ། །དེ་ལྟར་འཁོར་ལོ་དེ་ཐིག་གདབ།</span><span class="front-title"> །ཅེས་དང༌། རྡོར་ཕྲེང་སོགས་ལས་ཀྱང་དེ་མཚུངས་བཤད་པ་ལྟར་རོ། །ཚད་ཅན་ད་ལྟ་ལག་ལེན་དུ་བྱེད་པ་ལ་རྒྱུད་སྡེ་སོ་སོའི་ལུགས་སྲོལ་ཨ་བྷ་ཡ་དང་ཤྲངྔྷཱ་ཀ་རའི་བཞེད་སྲོལ་གཉིས་ཡོངས་སུ་གྲགས་ཤིང༌། དེ་ལས་ཀྱང་རྡོར་ཕྲེང་གི་རྗེས་སུ་འབྲང་བ་མང་ལ། དེའང༌། </span><span class="tibetan-external-citations">སྒོ་ཚད་ཆ་ཆེན་རྣམ་གྲངས་ཏེ། །ཆ་ཆེན་རེ་ལ་ཆ་ཆུང་བཞི། །དེ་ཡི་ཕྱེད་ལ་ཞི་བར་གྲགས། །རྡོ་རྗེ་ཕྲེང་བ་ལས་གསུངས་པའི། །རིང་བ་མདའ་ཡབ་མདའ་ཡབ་བར། །དཀྱིལ་འཁོར་འཁོར་དང་བཅས་པ་ཡི། །ཉིས་འགྱུར་ཆ་ཆེན་ཉེར་བཞི་དང༌། །ཆ་ཆུང་དགུ་བཅུ་རྩ་དྲུག་གོ། །དད་བྱེད་གོ་ཆས་བཞེད་པ་ཡི། །ཐུང་བ་རྩ་ཐིག་རྩ་ཐིག་བར། །རྩ་བའི་དཀྱིལ་འཁོར་དངོས་ཀྱི་ནི། །ཉིས་འགྱུར་ཆ་ཆེན་བཅུ་དྲུག་དང༌། །ཆ་ཆུང་དྲུག་ཅུ་རྩ་བཞིའོ། །རྩ་ཐིག་དཀྱིལ་འཁོར་དངོས་ཡིན་པས། །དེ་ཡི་བརྒྱད་ཆ་སྒོ་ཚད་དུ། །</span><span class="tibetan-external-citations">རྒྱུད་སྡེ་ཕལ་ལས་གསུངས་བཞིན་གྲགས། །གདན་བཞི་སྡོམ་འབྱུང་ལྔ་ཆ་དང༌། །ཁམས་གསུམ་རྣམ་རྒྱལ་དགུ་ཆ་དང༌། །དཀྱིལ་འཁོར་བཀོད་པར་བཅུ་ཆར་གསུངས། །སྒོ་ལའང་གཉིས་གཉིས་མཉམ་པ་དང༌། །གཉིས་མཉམ་གཉིས་མི་མཉམ་པ་དང༌། །བཞི་མཉམ་ཉིད་དང་རིགས་གསུམ་བཤད། །རྟ་བབས་ཚད་ཅན་ཚད་མེད་འདྲེས། །བར་པའི་ཚད་ལ་ངེས་མེད་ཀྱང༌། །རྒྱབ་ལ་བྲིས་ཐང་ཅི་རིགས་འབྱུང༌། །ཕྱི་མ་ཞེང་ལ་སྒོ་ཚད་གསུམ། །དཔངས་ལ་ངེས་མེད་རིན་འབྱུང་ཞབས། །འཇིག་རྟེན་སྣང་བྱེད་ཉིད་དུ་བཤད། །དང་པོ་སྣམ་བུ་བཞི་མ་ནི། །སྒོ་ཚད་གཅིག་སྟེ་རྒྱ་བོད་ཀྱི། །མཁས་གྲུབ་སྔ་མ་ཕལ་ཆེར་བཞེད། །ཕྲེང་བའི་རྟ་བབས་ལུགས་བཞི་ལ། །དུས་ཀྱི་འཁོར་ལོ་དེ་ཡི་ལུགས། །སྣམ་བུ་བཅུ་གཅིག་ཚུལ་གསུམ་ལ། །སྒོ་ཆད་</span><span class="tibetan-external-citations">གསུམ་པའི་རྟ་བབས་ལ། །གཉིས་མཉམ་དགུ་མཉམ་བྱ་བ་དང༌། །ལྔ་མཉམ་གསུམ་གསུམ་མཉམ་པ་གཉིས། །སྒོ་ཚད་གཅིག་ལའང་ཕྱི་མ་ལྟར། །མཉམ་གསུམ་ལུགས་སྲོལ་རྣམས་སུ་ཡོད། །སྣ་ཚོགས་རྡོ་རྗེའང་ཡོད་མེད་མང༌། །མཁས་པ་སྒོ་དྲུག་ཕྱིན་ཆད་ནས། །གདན་དེ་ངེས་པ་ཅན་དུ་བྱེད། །ཐོག་ཕུབ་མཆོད་རྟེན་མཁར་ཐབ་དང༌། །རྒྱལ་ཁབ་རི་བོའི་གུར་ཏེ་བཞི། །ཐིག་རིང་ཐིག་ཐུང་མན་ངག་ཐིག །མཁས་པའི་ལག་ལེན་དུ་མ་འབྱུང༌།</span><span class="front-title"> །ཞེས་པ་ནི་དཀྱིལ་འཁོར་བྲིས་འབུར་སྤྱིའི་ལུགས་སྲོལ་མདོ་ཙམ་སྨོས་པའོ། །བྲིས་པའི་དཀྱིལ་འཁོར་ལ་ཚོན་རྩེའང་འབྱོར་པ་རབ་ཀྱིས་ཨིནྡྲ་ནཱི་ལ་དང་པདྨ་རཱ་ག་སོགས་མཆོག་གི་རིན་ཆེན་རྣམས་ཀྱི་ཕྱེ་མ་ལས་བྱ་དགོས་པ་དང༌། འབྲིང་རྣམས་ཀྱིས་འབྲས་སོགས་འབྲུ་སྣ་ཚོགས་ཀྱི་ཕྱེ་མ་ཁ་བསྒྱུར་པ་དང༌། ཐ་མས་མེ་ཏོག་གི་ཕྱེ་མའམ་ཁམ་སའམ། བླ་མེད་ལ་དུར་ཁྲོད་ཀྱི་སོལ་བ་དང་རུས་ཕྱེ་ལ་སོགས་པས་ཀྱང་བྲི་བར་རྒྱུད་རྣམས་ལས་གསུངས་ཤིང༌། ད་</span><span class="front-title">ལྟའི་ལག་ལེན་ལ་རྡུལ་ཚོན་གྱི་བཟོ་ཐབས་ཀྱང་གནས་དུས་དང་བསྟུན་པ་མང་བས་གང་ཡང་སླ་ཆོས་དེས་ཆོག་ཏུ་མ་སོང་བ་སོ་སོའི་ལག་རྒྱུན་བཞིན་དགོས་པ་དང༌། ཕྲེང་བ་ལས། </span><span class="tibetan-external-citations">སྦོམས་སུ་སྒོ་ཡི་ཉི་ཤུ་ཆར། །རེ་ཁཱ་ཡང་དག་དྲང་བར་བྱ། །མཉམ་ཞིང་དྲང་པོ་མ་ཆད་པར། །ཇི་ལྟར་རིགས་པ་ཕན་ཚུན་གྱི། །བར་གྱི་ཚད་ནི་ནས་ཙམ་སྟེ། །འོག་དང་སྟེང་ནི་ཅི་མཛེས་བྱ། །སྤོམ་པོར་བཀྱེ་ན་ནད་འབྱུང་ངོ༌། །ཕྲ་མོ་ཡིས་ནི་ནོར་རྣམས་ཉམས། །ཡོན་པོ་ཡིས་ནི་རྣམ་པར་སྡང༌། །ཆད་ན་བླ་མ་སློབ་མ་འཆི། །གཡས་སྐོར་མིན་པར་བཀྱེ་ན་ནི། །ཚོན་རྣམས་ཕུར་བུས་བཏབ་པར་འགྱུར།</span><span class="front-title"> །ཞེས་གསུངས་པ་ལྟར་བྲི་ཉེས་པའི་ཉེས་དམིགས་རྣམས་ངེས་པས་ནན་ཏན་བསྐྱེད་ཅིང་གཟབ་སྟེ་བྲི་དགོས་སོ། །བརྟེན་པ་ལྷ་མཚན་དགོད་པའི་ཚུལ་ཡང་ཁ་ཅིག་གིས་སྐུ་ཁོ་ན་བྲི་དགོས་པར་འདོད་པ་དང༌། ཕལ་ཆེར་ཚོན་སྤུངས་སམ་ཐིག་</span><span class="front-title">ལེ་ཁོ་ནས་ཆོག་པར་འདོད་པ་སོགས་སྣང་མོད། དུས་འཁོར་འགྲེལ་ཆེན་ལས། </span><span class="tibetan-external-citations">འདིར་ཐམས་ཅད་དུ་རྡུལ་ཚོན་གྱི་དཀྱིལ་འཁོར་གྱི་ཉི་མ་དང་ཟླ་བའི་གདན་རྣམས་ལ་རགས་པ་དང་ཕྲ་བ་དང་གཞན་གྱི་དབྱེ་བས་དགོད་པ་གསུམ་སྟེ། དེ་ལ་གཞན་གྱི་དབྱེ་བ་ནི་སྔགས་ཀྱི་ས་བོན་དགོད་པའོ། །ཕྲ་བའི་དབྱེ་བ་ནི་སྔགས་ཀྱི་ས་བོན་ཡོངས་སུ་གྱུར་པའི་རྡོ་རྗེ་ལ་སོགས་པའི་མཚན་མ་དགོད་པའོ། །རགས་པའི་དབྱེ་བ་ནི་རྡོ་རྗེ་ལ་སོགས་པའི་མཚན་མ་ཡོངས་སུ་གྱུར་པའི་ལྷའི་གཟུགས་དགོད་པའོ། </span><span class="front-title">།ཞེས་དང༌། ཀླུ་བྱང་གིས། </span><span class="tibetan-external-citations">ཇི་ལྟར་ནུས་པས་དཀྱིལ་འཁོར་དུ། །ས་བོན་དགོད་བྱ་ཡང་ན་ནི། །མཚན་མའམ་ལྷ་ཡི་གཟུགས་ཉིད་དེ། །ལུགས་མའམ་འདུ་བྱས་དགོད་པར་བྱ། </span><span class="front-title">།ཞེས་དང༌། སམྦུ་ཊི་དང་མན་ངག་སྙེ་མ་སོགས་ལས་ཀྱང་དེ་བཞིན་གསུངས་པ་དང༌། སྤྱི་རྒྱུད་ལས། </span><span class="tibetan-external-citations">བློ་དང་ལྡན་པས་མ་བསླབ་པར། །ཕྱག་རྒྱ་རྣམས་</span><span class="tibetan-external-citations">སུ་དགོད་པར་བྱ། །བསླབ་པས་ཀྱང་ནི་ཕྱེ་བ་ཡི། །ཡན་ལག་རྫོགས་པར་རབ་ཏུ་དཀའ། །ཡན་ལག་རྫོགས་ཤིང་རྒྱས་བྱས་ན། །ཆོ་གའི་ལས་ལ་རིང་དུ་ཐོགས། །གཟུགས་རྣམས་ལེགས་པར་བསྒྲུབ་ན་ནི། །མང་པོ་རྣམས་ནི་ཟིན་མི་འགྱུར། །ཡན་ལག་ཉམས་ན་བྱིན་མི་རློབས། །དངོས་མི་འགྲུབ་པར་རབ་ཏུ་བཤད། །དེ་ལྟ་བས་ན་མཁས་པ་ཡིས། །ཕྱག་རྒྱའི་གཟུགས་སུ་ལྷ་རྣམས་དགོད།</span><span class="front-title"> །ཅེས་སོགས་གསུངས་ཏེ། ལྷའི་སྐུ་ཡོངས་རྫོགས་བྲིས་ན་རིང་དུ་འགོར་བས་ཆོ་ག་མི་རྫོགས་པར་འགྱུར་ལ། ལྷའི་ཡན་ལག་ཉམས་ན་བྱིན་གྱིས་མི་རློབ་པས་ཕྱག་མཚན་བྲི་བ་ཉིད་ཤིན་ཏུ་བསྔགས་པར་མཛད་ཅིང༌། ད་ལྟའི་མཁས་པ་ཚད་ལྡན་རྣམས་ཀྱི་ཕྱག་ལེན་དུ། གཙོ་བོ་ལ་སྐུ། འཁོར་རྣམས་ལ་ཕྱག་མཚན། ཡང་འཁོར་སྒོ་བ་སོགས་ལ་ས་བོན་དགོད་པར་མཛད་པ་ནི་ཤིན་ཏུ་ལེགས་ཤིང་སྤྲོས་པ་འཚམས་ལ། ཡང་ཕྲེང་བ་ལས། </span><span class="tibetan-external-citations">དེ་ལ་</span><span class="tibetan-external-citations">སྐལ་པ་དང་མི་ལྡན་པ་འདུས་པ་ན་མཚན་མ་དང་ཕྱག་རྒྱ་ཉིད་ཇི་ལྟར་རིགས་པར་བྲིའོ། །སྐལ་པ་དང་མི་ལྡན་པ་མེད་ན་ལྷའི་སྐུ་བྲི་བར་བྱ་ཞིང་བྲིས་སྐུའམ་ལུགས་མའམ་བཟོ་བོས་ལེགས་པར་འདུ་བྱས་པ་གཞག་པར་བྱའོ།</span><span class="front-title"> །ཞེས་དང༌། མན་ངག་སྙེ་མར། མུ་སྟེགས་ཅན་སོགས་མ་དད་པས་མཐོང་བའི་སར་ལྷ་སྐུ་བྲི་ཡང་ཡུམ་དང་སྦྱོར་བ་བྲི་མི་རུང་བའང་བཤད་ལ། ཕྱག་རྡོར་དབང་བསྐུར་ལས་ནི། གཙོ་བོ་ལ་ཕྱག་མཚན་དང༌། འཁོར་རྣམས་ཀྱི་གནས་སུ་ཐིག་ལེ་ཙམ་དགོད་པར་ཡང་བཤད་དོ། །གཞན་ཡང་མངོན་བརྗོད་ལས། </span><span class="tibetan-external-citations">ཚོན་ནམ་ཡང་ན་པིར་རྣམས་ཀྱིས། །བྲིས་པ་རྣམས་ཀྱིས་རྣམ་པར་སྤྲས། </span><span class="front-title">།ཞེས་གསུངས་པས། ས་བོན་སོགས་དཀྱིལ་འཁོར་དུ་དགོད་པ་ནི་ཚོན་ནམ་པིར་རམ་སྨྱུ་གུས་བྲིས་པས་ཀྱང་རུང་ངོ༌། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྒྱུ་འཕྲུལ་ལུགས་སོགས་བརྡ་དོན་གཞན་པའང་ཡོད། །</span></p>
			<p class="tibetan-commentary-non-indent"><span class="front-title">གསང་སྔགས་སྔ་འགྱུར་རྡོར་སེམས་སྒྱུ་འཕྲུལ་དྲ་བ་སོགས་བཀའ་གཏེར་རྣམས་ལས་གཞལ་ཡས་ཁང་གི་རྣམ་གཞག་བླ་མེད་སྤྱི་ཁྱབ་དང་ཅུང་ཟད་མི་མཐུན་པའི་བརྡ་དང་དོན་གྱི་ཁྱད་པར་གཞན་པའང་ཡོད་དེ། གསང་སྙིང་ལ་མཚོན་ན། འགྲེལ་ཆུང་ལས། </span><span class="tibetan-external-citations">གཞལ་ཡས་གཞི་དང་རྒྱུ་དང་རྒྱ། །དབྱིབས་དང་གློ་འབུར་རྩེ་མོ་དང༌། །རྒྱན་དང་སྒོ་ཁྱུད་རྟ་བབས་དང༌། །མཚན་ཉིད་གདན་གྱི་རྣམ་པ་སྟེ། </span><span class="front-title">།ཞེས་དབྱེ་བ་བཅུ་གཅིག་ཏུ་གསུངས་པ་ལས། རྩེ་མོ་ནི་སྒྱུ་འཕྲུལ་རང་ལུགས་ཀྱི་ཁྱད་ཆོས་ཏོག་གི་འོག་ཏུ་དབྱིབས་བུམ་པའི་ལྟོ་བ་ལྟ་བུའི་ཟླུམ་པོའི་རྣམ་པས་བསྐོར་བ་དང༌། རྒྱན་ལ་ཡང༌། འོག་དང་ལོགས་ཀྱི་རྒྱན་དང་ནི། །སྟེང་དང་སྒོ་དང་ཕྱི་རོལ་དང༌། །ངོ་བོ་ཉིད་དང་བདག་པོའི་རྒྱན། །ཅེས་རྣམ་གྲངས་བདུན་ཡོད་པ་དང༌། རྟ་བབས་ལ་རྒྱུའི་རྟ་</span><span class="front-title">བབས་སྒོ་ཁང་གི་ནང་སྒོ་ཕུག་ཕྱི་ནང་གཉིས་སུ་ཐེམ་སྐས་བཞི་བཞི་སྟེ་བབས་ཞོན་གྱི་རྟ་བབས་བརྒྱད་དུ་གྲགས་པ་དང༌། འབྲས་བུའི་རྟ་བབས་སྣམ་བུ་བརྒྱད་མར་བཤད་པ་སོགས་རྣམ་པར་དབྱེ་བ་མང་ངོ༌། །</span></p>
			<p id="_idParaDest-78" class="tibetan-sabche1"><span class="tibetan-sabche">གཉིས་པ་གསུང་རྟེན་བཤད་པ་ལ་གསུམ། ཡིག་རིགས་སྤྱིར་བསྟན། བོད་ཀྱི་ཡི་གེ་ཁྱད་པར་དུ་དབྱེ། འབྲི་ཐབས་བསྟན་པའོ། །དང་པོ་༼ཡིག་རིགས་སྤྱིར་བསྟན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གསུང་རྟེན་མདོ་ལས་ཡིག་རིགས་དྲུག་ཅུ་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡུལ་གླིང་སོ་སོའི་ཡི་གེ་ཀུན་གྱི་མཆོག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལཉ྄་ཝར་ལ་སོགས་མགོ་རྐེ་ཁ་དོ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཁོག་པ་ཁ་གསུམ་མགོ་རྗེས་རགས་པའོ། །</span></p>
			<p class="tibetan-commentary-non-indent"><span class="front-title">གསུང་གི་རྟེན་བཟོ་བོས་བཞེངས་པར་བྱ་བ་ནི་ཡི་གེ་གླེགས་བམ་ཡིན་ལ། དེའང་རྒྱ་ཆེར་རོལ་པའི་མདོ་ལས་ཡིག་རིགས་དྲུག་ཅུ་རྩ་བཞིར་གསུངས་ཏེ། དེའང༌། ཚང</span><span class="tibetan-footnote-reference">༡</span><span class="front-title">ས་པ་ཁ་</span><span class="tibetan-footnote-reference">༢</span><span class="front-title">རོ་ཥྟི་དང་པ</span><span class="tibetan-footnote-reference">༣</span><span class="front-title">དྨའི་སྙིང༌། །ཨ</span><span class="tibetan-footnote-reference">༤</span><span class="front-title">ངྒ་བ</span><span class="tibetan-footnote-reference">༥</span><span class="front-title">ངྒ་མ་ག</span><span class="tibetan-footnote-reference">༦</span><span class="front-title">་དྷཱ་བ</span><span class="tibetan-footnote-reference">༧</span><span class="front-title">ཀ</span><span class="front-title">ྲ་ཤིས། །སོར</span><span class="tibetan-footnote-reference">༨</span><span class="front-title">་གདུབ་སཱ་ཀ</span><span class="tibetan-footnote-reference">༩</span><span class="front-title">་ནི་དང་</span><span class="tibetan-footnote-reference">༡༠</span><span class="front-title">སྭཱ་དྷྱ་ནི། །ཨ</span><span class="tibetan-footnote-reference">༡༡</span><span class="front-title">་ཧུ་རྩུབ</span><span class="tibetan-footnote-reference">༡༢</span><span class="front-title">་མོ་འགྲོ་</span><span class="tibetan-footnote-reference">༡༣</span><span class="front-title">ལྡི</span><span class="front-title">ང་མོན་</span><span class="tibetan-footnote-reference">༡༤</span><span class="front-title">ཡུལ་དང༌། །ལྷོ་</span><span class="tibetan-footnote-reference">༡༥</span><span class="front-title">ཕྱོགས་དྲ</span><span class="tibetan-footnote-reference">༡༦</span><span class="front-title">ག་པོ་གྲང</span><span class="tibetan-footnote-reference">༡༧</span><span class="front-title">ས་དང་སྤྱིའུ་ཚུ</span><span class="tibetan-footnote-reference">༡༨</span><span class="front-title">གས། །རྗེས་མ</span><span class="tibetan-footnote-reference">༡༩</span><span class="front-title">ཐུན་</span><span class="tibetan-footnote-reference">༢༠</span><span class="front-title">དྷ</span><span class="front-title">་རི་ཌ་དང་ཁྱ་</span><span class="tibetan-footnote-reference">༢༡</span><span class="front-title">སྱཱ་དང༌། །</span><span class="tibetan-footnote-reference">༢༢</span><span class="front-title">རྒྱ་ནག</span><span class="tibetan-footnote-reference">༢༣</span><span class="front-title">་ཧུ་ན་དབུ</span><span class="tibetan-footnote-reference">༢༤</span><span class="front-title">ས་དང་རྒྱལ</span><span class="tibetan-footnote-reference">༢༥</span><span class="front-title">་གྱི་ཡིག །</span><span class="tibetan-footnote-reference">༢༦</span><span class="front-title">ལྷ</span><span class="front-title">་</span><span class="tibetan-footnote-reference">༢༧</span><span class="front-title">ཀླུ་གནོད</span><span class="tibetan-footnote-reference">༢༨</span><span class="front-title">་སྦྱིན་དྲི་ཟ</span><span class="tibetan-footnote-reference">༢༩</span><span class="front-title">་མིའམ</span><span class="tibetan-footnote-reference">༣༠</span><span class="front-title">་ཅི། །ལྟོ་འ</span><span class="tibetan-footnote-reference">༣༡</span><span class="front-title">ཕྱེ་ལྷ་</span><span class="tibetan-footnote-reference">༣༢</span><span class="front-title">མིན་མཁའ</span><span class="tibetan-footnote-reference">༣༣</span><span class="front-title">་ལྡིང་</span><span class="tibetan-footnote-reference">༣༤</span><span class="front-title">བྱ་</span><span class="front-title">རོག་སྐད། །རི་</span><span class="tibetan-footnote-reference">༣༥</span><span class="front-title">དྭགས་འཁོར་ལོ་ས</span><span class="tibetan-footnote-reference">༣༦</span><span class="front-title">་ལྷ་བར</span><span class="tibetan-footnote-reference">༣༧</span><span class="front-title">་སྣང་ལྷ། །ནུབ</span><span class="tibetan-footnote-reference">༣༨</span><span class="front-title">་བྱང</span><span class="tibetan-footnote-reference">༣༩</span><span class="front-title">་ཤར</span><span class="tibetan-footnote-reference">༤༠</span><span class="front-title">་གླིང་འ</span><span class="tibetan-footnote-reference">༤༡</span><span class="front-title">དེགས་བཞ</span><span class="tibetan-footnote-reference">༤༢</span><span class="front-title">ག་རབ་</span><span class="tibetan-footnote-reference">༤༣</span><span class="front-title">ཏུ་བཞག །རྒྱ་</span><span class="tibetan-footnote-reference">༤༤</span><span class="front-title">མཚོ་རྡོ་</span><span class="tibetan-footnote-reference">༤༥</span><span class="front-title">རྗེ་འཕྲིན</span><span class="tibetan-footnote-reference">༤༦</span><span class="front-title">་དང་རབ་</span><span class="tibetan-footnote-reference">༤༧</span><span class="front-title">ཏུ་འཕྲིན། །རྣམ་</span><span class="front-title">ག</span><span class="tibetan-footnote-reference">༤༨</span><span class="front-title">ཞག་ཆུང</span><span class="tibetan-footnote-reference">༤༩</span><span class="front-title">་མིན་བསྟན</span><span class="tibetan-footnote-reference">༥༠</span><span class="front-title">་བཅོས་རྩིས</span><span class="tibetan-footnote-reference">༥༡</span><span class="front-title">་འདེག</span><span class="tibetan-footnote-reference">༥༢</span><span class="front-title">ས་སྐོར། །རྐང་པ</span><span class="tibetan-footnote-reference">༥༣</span><span class="front-title">ས་བྲིས་དང་ཕྱི་མའི་</span><span class="tibetan-footnote-reference">༥༤</span><span class="front-title">ཚི</span><span class="front-title">ག་གཉིས་གྲུབ། །ཕྱི་མ</span><span class="tibetan-footnote-reference">༥༥</span><span class="front-title">་བཅུ་གྲུབ་བར་</span><span class="tibetan-footnote-reference">༥༦</span><span class="front-title">སྒྲུབ་སྒྲ་ཀུན</span><span class="tibetan-footnote-reference">༥༧</span><span class="front-title">་བསྡུས། །རིག</span><span class="tibetan-footnote-reference">༥༨</span><span class="front-title">ས་མཐུན་རྣམ</span><span class="tibetan-footnote-reference">༥༩</span><span class="front-title">་བསྲེས་</span><span class="tibetan-footnote-reference">༦༠</span><span class="front-title">དྲང་སྲོང་དཀའ་ཐུབ་གདུངས། །གས</span><span class="tibetan-footnote-reference">༦༡</span><span class="front-title">ལ་བ་ས་རབ་</span><span class="tibetan-footnote-reference">༦༢</span><span class="front-title">ལྟ་དང་སྨན་</span><span class="tibetan-footnote-reference">༦༣</span><span class="front-title">རྒྱུ་མཐུན། །སྙིང་པོ་ཐམས་ཅད་ཀུན་</span><span class="tibetan-footnote-reference">༦༤</span><span class="front-title">ཏུ་བསྡུས་པའོ། །དེ་དག་ལས་ཚངས་པའི་ཡི་གེ་ལ་ལཉྩ་ན། དེ་ལའང་ཁོང་སེང་དང་ཤ་ཆེན་གཉིས། དེ་དང་མཐུན་པ་དྷ་རི་ཀའི་ཡིག་རིགས་ལྔ། མགོ་གྱེན་བཟེད་ན་ག་ར་ལ་རིགས་མི་འདྲ་བ་དྲུགདེའི་མགོ་ཐུར་དུ་བཀུག་པ་ཀླུའི་</span><span class="front-title">ཡི་གེ་ཝརྡྷུ་ལ། རྒྱ་མཚོ་མཐའ་རྣམས་དང་དྲུག་ཅུ་རྩ་བཞི་པོ་དེར་དངོས་སུ་མི་འདྲེན་པ་ཀསྨཱི་ར་མི་འདྲ་བ་གསུམ། གཽ་ཌ། གྷ་ཧུ་ར། སིནྡྷཱུ། གྷཽ་ལའི་ཡིག་རིགས་གཉིས། མ་ག་དྷཱ་ཡིགཀ་མ་ཏའི་ཡི་གེ། པུཀྐཾ། མརྐྐོ་ལའི་ཡི་གེ། ཟངས་གླིང་གི་ཡི་གེ། སྲིན་པོའི་ཡི་གེ་རྣམས་ནི་བོད་དུའང་འབྲི་བའི་རྒྱུན་བྱུང་བས་མཚོན་ཡུལ་གླིང་སོ་སོར་ཡི་གེའི་རིགས་འདྲ་མིན་མཐའ་ཡས་པ་མཆིས་པ་ཀུན་གྱི་མཆོག་ནི་ལཉ྄་ཝར྄་གཉིས་ཡིན་ལ། སོགས་ཁོངས་ནས་དེ་དག་གི་འབྲི་ཚུལ་ཤེས་ན་ན་ག་ར་ཡིག་སོགས་ལའང་དཀའ་བ་མེད་ཅིང༌། བྲིས་ཐིག་ཞིབ་ཆ་ལག་ཏུ་མི་ལོངས་བས། དཀྱུས་ལ་མགོ་རྐེ་གཉིས་ལ་སྨྱུ་གུའི་ཁ་དོ། ཁོག་པ་ལ་ཁ་གསུམ་སྟེ་དཔང་སྨྱུག་ཁམས་ལྔ། རིང་ཆ་དང་པོའི་རྒྱབ་ལག་སོགས་མིན་པའི་ཡིག་འབྲུ་སྤྱི་ཞེང་ལ་རང་ཁམས་གསུམ། དེ་དག་ཀྱང་ཕལ་ཆེར་ཐོག་མར་ཁོང་ནས་འབུབས་ཤིང་མགོ་རྗེས་སུ་འཐེན་པ་ནི་</span><span class="front-title">འབྲི་ཚུལ་རགས་པའོ། །</span></p>
			<p id="_idParaDest-79" class="tibetan-sabche1"><span class="tibetan-sabche">གཉིས་པ་༼བོད་ཀྱི་ཡི་གེ་ཁྱད་པར་དུ་དབྱེ་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བོད་ཡིག་གཟབ་ཆེན་གཟབ་ཆུང་འབྲུ་ཆེ་ཆུང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">བཤུར་མ་དཀྱུས་ཡིག་དྲུག་ལ་ཐམས་ཅད་འདུ། །</span></p>
			<p class="tibetan-commentary-non-indent"><span class="front-title">བོད་ཀྱི་ཡིག་རིགས་ཕྱིས་སུ་རིམ་པར་དར་བའི་རྣམ་གྲངས་མི་འདྲ་བ་མང་ཡང༌། རྩ་བ་གཟབ་ཆེན་དང་གཟབ་ཆུང་གཉིས། འབྲུ་ཆེན་དང་འབྲུ་ཆུང་གཉིས། བཤུར་མ་དཀྱུས་ཡིག་གཉིས་ཏེ་དྲུག་ལ་ཐམས་ཅད་འདུའོ། </span></p>
			<p class="tibetan-root-text_tibetan-root-text-first-line"><span class="tibetan-root-text"> </span><span class="tibetan-root-text">གཟབ་ལ་སྣ་མ་གསར་ལེབ་རིམ་པ་དགུ། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཡུ་ཁྲིའི་རྗེས་འབྲང་སྦལ་ལུགས་མང་ལུགས་གཉིས། །</span></p>
			<p class="tibetan-commentary-non-indent"><span class="tibetan-sabche">བོད་ཡིག་གི་མཆོག་གཟབ་</span><span class="front-title">མའམ་དབུ་ཅན་ལ། ཐོག་མར་ཐུ་མི་སཾ་བྷོ་ཊ་ཉིད་ཀྱི་ཕྱག་བྲིས་སྦལ་ནག་ན་ལ་རྒྱངས་པ་འདྲ་བ་དང༌། དེའི་རྗེས་སུ་ཕྱི་དར་རིན་ཆེན་འབར་ཞེས་བྱ་བས་སོ་ཕག་གཤིབས་པ་ལྟ་བུ་དང༌། དེའི་རྗེས་སུ་ཆབ་དཀར་བེའུ་ཚེས་བྱ་ཕོ་འཇོལ་བ་ལྟ་བུ་དང༌། དེའི་རྗེས་སུ་གཙང་དགེ་བསྙེན་དབང་གིས་ནས་ནག་བཀྲམ་པ་ལྟ་བུ་དང༌། དེའི་རྗེས་སུ་འབྲེའོ་ཁྲོམ་ཞེས་པས་མུ་ཏིག་བསྟར་ལ་བརྒྱུས་པ་ལྟ་བུ་དང༌། དེའི་རྗེས་སུ་ཚེ་སྤོང་བྱང་ཆུབ་ཀྱིས་སྦུར་ནག་བགྲད་པ་ལྟ་བུ་དང༌། དེ་རྗེས་སུ་ཐེ་ཡོན་ཏན་བྱ་བས་ཉ་ཆུ་ནས་ཕྱུང་བ་ལྟ་བུ་དང༌། དེའི་རྗེས་སུ་གྲ་རྒོད་རྣམ་གཉིས་ཞེས་པས་སེང་གེ་གནམ་དུ་མཆོང་བ་ལྟ་བུ་རིམ་པར་བྲིས་པ་སྟེ་དེ་</span><span class="front-title">རྣམས་ལ་སྣ་མ་ཟེར། བསྟན་པ་ཕྱི་དར་གྱི་ཐོག་མར་སྒྲོ་ཉ་ཤ་རི་ཞེས་པ་དང་མཐོང་བ་རྡོ་རྗེ་དཔོན་སློབ་ཀྱི་རིང་ལ་གསར་ལེབ་གྲུ་བཞི་སྟེ་རིམ་པ་དགུ་བྱུང༌། དེའི་རྗེས་སུ་ཁྱུང་པོ་གཡུ་ཁྲི་འབར་ཞེས་བྱ་བས་དཀྱིལ་འཁོར་གྱི་ཐིག་ལ་དཔེ་བླངས་ནས་ཆ་ཆེན་ཆ་ཆུང་དུ་བགོས་པ་སོགས་ཐིག་དང་སྨྱུ་གུ་ཤོག་ཆག་འབྲི་ལུགས་སོགས་ཀྱི་བསྟན་བཅོས་བྱས་ཏེ་སློབ་མ་བསམ་གྱིས་མི་ཁྱབ་པ་བསྐྱངས། དེའི་ནང་ནས་སྦལ་ལུགས་དང་མང་ལུགས་གཉིས་སུ་གྱེས་ཏེ་ད་ལྟ་འཕན་ཡུལ་དང་ངོར་དུ་ཡོད་པ་རྣམས་ཡིན་པར་གྲགས་སོ། </span></p>
			<p class="tibetan-root-text_tibetan-root-text-first-line"><span class="tibetan-root-text">གཅེས་བརྒྱད་འདོན་བཅུ་མ་ཆོས་ཉེར་གཅིག་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">བུ་ཆོས་བཅུ་དྲུག་སྤྱི་ཆོས་གསུམ་ལྡན་བྱ། །</span></p>
			<p class="tibetan-commentary-non-indent"><span class="front-title">ལུགས་དེ་རྣམས་ཀྱི་སྤྱི་ལ་</span><span class="tibetan-sabche">གཅེས་པ་བརྒྱད་ནི།</span><span class="front-title"> </span><span class="tibetan-external-citations">སྣག་ལམ་ཟླུམ་ལ་སྒྲོས་ཆགས་</span><span class="tibetan-external-citations">གཅེས། །གཅིག་པུར་སྐྱེས་ལ་དཔུང་ཐུང་གཅེས། །གདགས་པ་ཅན་ལ་ཟུར་ཐིག་གཅེས། །སྟོད་ཕུབ་ཅན་ལ་ཕོ་བ་གཅེས། །སྨད་ཕུབ་ཅན་ལ་ཁོང་འདྲེན་གཅེས། །རྐང་པ་རྟར་ཞོན་ཕྱི་འབྲང་གཅེས། །ཡར་ཕུལ་མཐར་རྒྱས་སྒྲོས་གནོན་གཅེས། །མིག་ཅན་དག་ལ་རྐེ་གཙང་གཅེས། </span><span class="front-title">།ཞེས་དང༌།</span></p>
			<p id="_idParaDest-80" class="tibetan-sabche1"><span class="tibetan-sabche">འདོན་པ་བཅུའམ་བཅུ་བཞིར་ཡང་གྲགས་པ་ནི།</span></p>
			<p class="tibetan-commentary-non-indent"><span class="tibetan-external-citations">བང་མགོ་ལ་འདོན། མཁྲང་དཔུང་པ་ལ་འདོན།སྒྲོས་སྦོ་ཐེམ་ལ། བཤན་མར་འཐེན་ལ། སྤྱང་ཁོག་པ་ལ། ཧྲམ་སྣག་སྣ་ལ། ཧུར་མིག་འདྲིལ་ལ། གཡེར་ཡར་འཕུལ་ལ། ཡང་ཡ་བཏགས་ལ། གྲུང་ཟགས་མཆུ་ལ། བཟང་མགོ་དཔུང་ལ། འཛུམ་དཀར་ནག་སྣ་ལ། མཉེན་བསྣོལ་མཚམས་སུ། འཁྱུག་ཡན་ལག་ལ་འདོན་པ་རྣམས་དང༌།</span></p>
			<p id="_idParaDest-81" class="tibetan-sabche1"><span class="tibetan-sabche">མ་ཆོས་ཉེར་གཅིག་ནི།</span></p>
			<p class="tibetan-commentary-non-indent"><span class="front-title">མགོ་རབ་ཐག་ཟླུམ་གྲིས་བཅད་འདྲ་བ། འབྲིང་ཀ་གཞུ། ཐ་མ་ཚག་མགོ་སྟེ་མགོ་གསུམ། དཔུང་རབ་ཐུགས་ཀར་</span><span class="front-title">རྡོར་འཛིན། འབྲིང་མདའ་འཕེན། ཐ་མ་ལག་ཆག་འཕྲེད་ཉལ་ཏེ་དཔུང་གསུམ། སྦོ་རབ་སྒྲོས་ཆགས་གྲི་ལྟག་འདྲ་བ། འབྲིང་སྤུ་ཐག་སྒྲིམ་འདྲ། ཐ་མ་གྲོག་སྐེད་འདྲ་བ་སྟེ་སྦོ་གསུམ། ཟག་མཆུ་རབ་གསེགས་སྦྱོར་ཐུང་རྣོ། འབྲིང་འགྱེའོ་ཕག་སྣ། ཐ་མ་རྒུར་པོ་གླང་སྣ་སྟེ་ཟག་མཆུ་གསུམ། རབ་རྒྱ་ཁབ་བསླང་འདྲ། འབྲིང་རྔ་དབྱུག་འཕྱར་འདྲ། ཐ་མ་ལག་མགོ་བཅད་འདྲ་སྟེ་ཡར་འཐེན་གསུམ། རབ་སྒོ་ལྕགས་རྐང་འདྲ། འབྲིང་ཁྱི་གུའི་མཇུག་འདྲ། ཐ་མ་འབུ་མཇུག་སྦྲང་རྐང་འདྲ་བ་སྟེ་མར་འཐེན་གསུམ། རབ་ཉ་མིག འབྲིང་ནས་འདྲ། ཐ་མ་ཟུར་གསུམ་ཁྲོ་མིག་སྟེ་མིག་གསུམ་བཅས་ཉེར་གཅིག</span></p>
			<p id="_idParaDest-82" class="tibetan-sabche1"><span class="tibetan-sabche">བུ་ཆོས་བཅུ་དྲུག་ནི།</span></p>
			<p class="tibetan-commentary-non-indent"><span class="front-title">གཉིས་ཆོད་འཛུམ་ལ་མཐོ་དམན་མེད་པ་ན་རོའི་ཆོས་གསུམ། གསེགས་ཀྱིས་གཞོལ་བ་སྟོད་སྨད་ཕྱེད་པ་སྟེ་འགྲེང་བུའི་གཉིས། ཟླུམ་འདྲིལ་འཁྱུག་པ་སྟེ་གི་གུ་གསུམ། གདགས་པ་ཅན། ལྡན་ཐབས་</span><span class="front-title">བརྐྱང་པ། མདུང་ཚུགས་སུམ་སྦྲེལ་ལྡན་པ་སྟེ་ཞབས་ཀྱུའི་གསུམ། རྟ་སྦྲེལ་འཕངས་མ་བསྐྱིལ་བ་སྟེ་ར་ཏའི་གཉིས། འཁྱུག་སྙོམས་འདེགས་ལ་དཀྱིལ་ཡངས་ཏེ་ཡ་བཏགས་ཀྱི་གསུམ་སྟེ་བསྡོམས་པས་བཅུ་དྲུག གཟུགས་དཀྱུས་སུ་མ་གོལ་བ། དཀྱུས་ཉིད་ཚང་ནས་མ་ཡར་བ། གཟུགས་དཀྱུས་ཤན་ཕྱེད་པ་སྟེ་</span><span class="tibetan-sabche">སྤྱི་ཆོས་གསུམ་</span><span class="front-title">དང་ལྡན་པར་བྱ་ཞིང༌། དེའང་</span><span class="tibetan-sabche">ཐིག་སྒྲོམ་</span><span class="front-title">གྲུ་བཞི་ལག་ལེན་ལྟར་བཙལ་ལ། ཕུབ་དང་དཔུང་པ་ཆ་གཅིག ཟག་མཆུ་ཆ་གཉིས། ཆ་གསུམ་རྐང་པ་སྟེ། ཅ་ཆ་ར་འ་རིང་བ་སྐྱོན། ད་ན་ཞ་གསུམ་རིང་ཐུང་གཉིས་ཀ་སྐྱོན། ཀ་ག་ཤ་གསུམ་ཐུང་ན་སྐྱོན་ཡིན་ལ། འདོགས་འབྲེལ་ཆ་བཞི། སྟེང་གི་ཡན་ལག་ཆ་གཉིས། ཐིག་ཤིང་ལོགས་ལ་ཆ་</span><span class="front-title">དྲུག་ཏུ་བྱས་ལ་སྐྱོན་རྣམས་སྤངས་ཏེ་བྲི་བར་བཤད་པ་ནི་རགས་པ་ཡིན་ཏེ། ཞིབ་པར་ལག་ལེན་ལས་རྟོགས་དགོས་སོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">འབྲུ་ཆེན་ལི་ལུགས་ལྡན་ལུགས་རིམ་མཆེད་མང༌། །</span></p>
			<p class="tibetan-commentary-non-indent"><span class="front-title">བོད་ཡིག་གཤར་མ་རྣམས་ཀྱི་མཆོག་ཏུ་གྱུར་པ་</span><span class="tibetan-sabche">འབྲུ་ཆེན་</span><span class="front-title">ལ་ལི་ལུགས་ཀྱི་བྲིས་རྒྱུན་ཆད། ལྡན་མ་རྩེ་མང་གི་ལུགས་ཡིན་པས་སམ། ཡི་གེ་ཚད་དང་ལྡན་པས་ལྡན་ལུགས་ཞེས་པ་ཐིག་ཚད་ཆེ་བའི་ཁོངས་ནས་དྲངས་པ་དང༌། དབྱིབས་འདྲའང་ཐིག་ཚད་ཆུང་བའི་འབྲུ་ཆུང༌། དེ་ཉིད་ལ་ཡིག་འབྲུ་བཅོ་བརྒྱད་ཙམ་འདྲ་མིན་ཡོད་པའི་འབྲུ་ཚ་རྣམས་ནི་སྔོན་གྱི་རྩ་བའི་ཡིག་རྒྱུན་ཡིན་ལ། དེ་ལས་མཆེད་པ་ཚེག་ལྟར་གྲུ་བཞི་བསྒྲིགས་པ་ཚེག་བྲིས།  དེ་ལས་འཇམ་པ་ཟླུམ་བྲིས། དེའི་སུག་པོ་དང་ཡན་ལག་རིང་དུ་བཏང་བ་འབའ་ཧོ། དེ་ལས་ཐུང་དུ་བཏང་བ་ལ་སུག་ཐུང༌། དེ་ལས་མཉེན་པ་གྲ་རིས། སུག་པོ་ནང་འཐེན་རྣམས་བཀུག་པ་སུམ་ཆ་ཆགས། དེ་ལས་</span><span class="front-title">མཉེན་པ་སུག་སྐོར། དེ་ལས་བདེ་བ་ཕྲིན་ཡིག་</span><span class="tibetan-sabche">དཀྱུས་མ།</span><span class="front-title"> དེ་རྣམས་ལའང་ཡུལ་སོ་སོའི་ལག་རྒྱུན་མི་འདྲ་བ་ནི་ཆེས་མང་ངོ༌། །</span></p>
			<p id="_idParaDest-83" class="tibetan-sabche1"><span class="tibetan-sabche">གསུམ་པ་༼འབྲི་ཐབས་བསྟན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཆ་ཚད་བྲི་གཞི་སྣག་སྨྱུག་མཁས་པར་བསླབ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཙང་སྒྲོས་དག་པ་ཆེ་ཕྲ་ཀུན་ལ་གཅེས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསུང་རབ་གཟབ་སོགས་གོ་རིམ་འཛོལ་མེད་འབྲི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཡིག་རིགས་གཞན་པ་མཐའ་ཡས་སྤྲོར་མི་ལངས། །</span></p>
			<p class="tibetan-commentary-non-indent"><span class="tibetan-sabche">ཡི་གེ་འབྲི་བའི་ཐོག་མར་ཆ་ཚད་</span><span class="front-title">དང་དབྱིབས་ལ་བསླབ་པ་གལ་ཆེ་སྟེ། དེའང་གསུང་རབ་མང་དུ་བྲི་བའི་ཡིག་མཁན་རྣམས་ལ་དབུ་ཅན་འབྲུ་མ་ཚེག་སྒྲིག་ཟླུམ་</span><span class="front-title">རིས་རྣམས་གཅེས། དགེ་བའི་བཤེས་གཉེན་རྣམས་ལ་སུག་ཐུང་དང་གྲ་རིས་གཅེས། སྡེ་དཔོན་རྣམས་ལ་འབའ་ཧོ་དང་སུག་སྐོར་གཅེས། སྐྱེ་བོ་གཞན་རྣམས་ལ་འཕྲིན་ཡིག་གཅེས་པར་བཤད་པས་རང་རང་ལ་མཁོ་བ་དེ་ཉིད་ཁྱད་པར་དུ་སྦྱང་བདར་བྱ། བྱང་ནས་བྲི་བའི་སྐབས་སུ་འབྲི་གཞི་ཤོག་བུ། འབྲི་བྱེད་མཚལ་སྣག་སྨྱུ་གུའི་བྱ་བ་རྣམས་སྔོན་གྱི་བསྟན་བཅོས་རྣམས་དང་ལག་རྒྱུན་ཁུངས་དག་ལས་འབྱུང་བ་བཞིན་མཁས་པར་བསླབས་ནས་གཟབ་སྟེ་ལག་ཏུ་བླངས་པས་སྔོན་གྱི་མཁས་པའི་ལག་རྗེས་ལ་འགྲན་བཟོད་པར་འགྱུར་རོ། །</span></p>
			<p class="tibetan-commentary-non-indent"><span class="front-title">དེ་དག་ཀྱང་སྔོན་རབས་ཀྱི་བསྟན་བཅོས་ལས་ཚིག་ཚོགས་རྒྱས་བསྡུས་དང༌། ལག་ལེན་གྱི་བྱེ་བྲག་མཐའ་ཡས་པ་འབྱུང་བ་ལས། ད་ལྟ་ལག་ལེན་དུ་བྱེད་པ་རྣམས་བསྡུས་ཏེ་བཀོལ་ནས་ཕྱོགས་ཙམ་བཤད་ན། </span><span class="tibetan-sabche">ཡི་གེ་བྲི་བའི་གཞི་</span><span class="tibetan-external-citations">དང་ནི། །</span><span class="tibetan-external-citations">འབྲི་བའི་ལག་ཆ་འབྲི་རྫས་གསུམ། །དང་པོ་ལ་ཡང་རབ་འབྲིང་ཐ། །རབ་ནི་ཤོག་ལྡུམ་དུང་ལོ་མ། །ས་ནག་ཤུག་པ་ཡོད་པ་དང༌། །རྫ་བྲག་མེད་སར་སྐྱེས་པ་ལེགས། །བྱེ་མ་ས་དམར་གཡམ་པའི་ནང༌། །སྐྱེས་པ་མདོག་སེར་ཚོས་དཀའ་སྲ། །ཤུན་མཐུག་འབུ་ཡོད་དམན་པའོ། །ལེགས་པར་བཏུས་ནས་ས་རྡུལ་བཀྲུ། །ཕྱི་ཤུན་བྲད་བརྡར་སྙིང་པོ་བླང༌། །བྱ་རྡོ་བསྲེགས་པ་ཆུ་འཁྱག་ཏུ། །འཕངས་ཏེ་དཀྲུགས་པ་གར་སླ་ནི། །དར་བ་ཙམ་བྱས་ལྕེ་ཐོག་ཏུ། །རྒྱ་ཚྭ་ལྟར་འབིགས་ལེགས་པའི་རྟགས། །ལམ་དུ་མ་སོང་ངར་མི་འབྱུང༌། །དེ་ཉིད་གྲུང་གཞུག་སྙིགས་མེད་ཀྱི། །ཁུ་བའི་ནང་དུ་ཤོག་ལྡུམ་བཙོ། །ཐལ་ཁུས་བཙོས་ཀྱང་མཚོན་ཙམ་འོང༌། །ཚོས་ནས་རྡོ་གཏུན་མཁྲེགས་པར་བརྡུངས། །ཟན་ལྟར་གྱུར་ནས་ཁ་རེའི་ཚད། །ཆ་བསྒོས་སྣོད་དུ་དེ་མཉམ་གྱི། །ཆུ་དང་ལྷན་ཅིག་དཀྲུགས་པ་དེ། །མ་རྙོགས་དྭངས་པའི་ཆུ་འཁྱིལ་</span><span class="tibetan-external-citations">ནང༌། །ཤོག་བྲེ་མ་ཡོ་བཞག་ལ་བླུགས། །རྒྱུ་འདིས་སྲབ་མཐུག་གང་ཡང་ལེགས། །འབྲིང་ནི་ཨ་ག་རུའི་ཤུན་པ། །སྔོ་བཤུས་བྱས་པའི་བར་ཤུན་དེ། །ཡུད་ཙམ་བཙོས་ལ་ཁུ་ཐོག་ཕོ། །བཙོ་བརྡུང་དཀྲུགས་བླུགས་གོང་དང་འདྲ། །གླེགས་བམ་ཤོག་མཐུག་ཁྱད་པར་བཟང༌། །ཐ་མ་རེའུ་ལྕག་རྩ་བ་བརྐོ། །ཕྱི་ལྐོག་ནང་སྙིང་བསལ་བ་ཡི། །བར་ཤུན་རྡོ་ཁུས་བཙོ་བར་བྱ། །ཐལ་ཁུས་བཙོས་ན་བལ་ལྟར་ལྷོད། །དུག་འདོན་ཨ་རུ་ཐུན་གཅིག་འདེབས། །འདི་ཡང་བྱེ་མ་ས་འབོལ་དང༌། །ས་ནག་སྙི་སར་སྐྱེས་པ་བཟང༌། །ཡིག་བསྐུར་འབྲི་བའི་སྲབ་ཤོག་ལས། །གླེགས་བམ་ཧ་ཅང་ལེགས་མི་འགྱུར། །ཡུལ་ཕྱོགས་ཐ་དད་ནས་འབྱུང་བའི། །ཤོག་གུ་བཟང་ངན་སྣ་ཚོགས་པ། །རྒྱུ་དང་བཟོ་ཐབས་བྱེད་པས་ཏེ། །མང་དུ་སྤྲོས་ཀྱང་དགོས་པས་དབེན། །དེ་ནས་ནག་དྲི་འཛར་འཛེར་སོགས། །སྤུ་གཅོད་རྡོ་ནི་དཀར་སོབ་ཀྱིས། །</span><span class="tibetan-external-citations">དྲུད་བདར་བུག་བརྡོལ་མེད་པ་བྱ། །ཤོག་རྒྱུ་གཙང་ན་བརྡུང་ཟིན་རྗེས། །དྲུད་པས་ས་རྡོའི་ར་རི་འདོན། །མདོག་དཀར་ཁམས་འཛིན་ལེགས་པར་བཤད། །གང་ལྟར་སད་རུལ་མེད་པའི་གྲོ། །ཆུ་ཚན་གྱིས་བཀྲུས་ཞིབ་པར་བཏགས། །ཆུ་ནང་འོ་མ་ལྟ་བུར་དཀྲུགས། །ལྦུ་བ་གང་བྱུང་བཅད་ལ་དོར། །ཅུང་ཟད་གྲུངས་བཅུག་ཡུན་རིང་དུ། །བཞག་ན་སླ་བའི་ཉེན་ཡོད་དོ། །གྲོ་ཕྱེ་ཞག་གྲངས་ཉི་ཤུ་ཡན། །རྙིང་པ་དམ་རྩི་ལྷོད་པས་སྤང༌། །དྭངས་མ་ཆ་གཉིས་བགོས་པ་ཡི། །ཆ་གཅིག་ཚོས་པར་བཀོལ་ལ་ཕོག །ཆ་གཅིག་བསྲེས་ལ་རླུང་མེད་ཅིང༌། །ཉི་མ་ཚ་དང་རླན་ཡོད་ཀྱི། །ས་རུ་ཤོག་གུ་དྲངས་ནས་བསྐམ། །ཡང་ན་སླ་ཚོས་བག་ཆུ་ལ། །དར་བ་མར་ཚག་བཞི་ཆ་བསྲེ། །ཅུང་ཟད་དྲངས་ནས་དྲང་བར་བྱ། །ཧ་ཅང་ཚ་ན་ཤོག་གུ་ཆད། །གྲང་ན་དམ་ལྷོད་སྐྱོ་མས་གོས། །སྐམ་ཐག་ཆོད་ནས་ས་རྡུལ་བསལ། །སྔོ་དང་བྱེ་མས་སྦང་</span><span class="tibetan-external-citations">བཤད་ཀྱང༌། །སྐྱོན་རེ་ཡོད་པས་སྐམ་པོ་ཁ། །བཅུ་རེའི་བར་དུ་ཆུར་བཅུག་པའི། །རློན་པ་རེ་རེ་བཞག་ནས་མནན། །རིང་ན་ཞག་གཅིག་ཐུང་ན་ཡང༌། །ཇ་སྦྱོར་ཡུན་ཙམ་བཞག་ནས་སུ། །ཡང་བསྡམས་ཡང་བསྲེ་སྐམ་རློན་སྙོམས། །མཆིན་པ་ལྟ་བུའི་རྡོ་འཇམ་སྟེང༌། །གཡག་རྭ་སྣུམ་དྲེག་མེད་པས་བརྡུང༌། །མ་འཛོམས་ཤིང་གི་སྟན་གཏུན་ནི། །འཇམ་པོས་བརྡུངས་ཀྱང་སྐྱོན་མི་འབྱུང༌། །བག་ཆུ་ཆེས་ན་བག་ཆུ་བྱུགས། །ཆུང་ན་མུར་སྦྱིན་བཏང་བར་བཤད། །སྐམ་པོ་ཅུང་ཟད་དབུར་དཀའ་ལ། །ནེམ་ཡོད་ཙམ་དེ་སླ་ཞིང་ལེགས། །དབུར་གདན་མི་འགུལ་བརྟན་པ་དགོས། །དུང་སྔོ་མཆང་ལ་རི་མོ་མང༌། །ཁྱད་འཕགས་གསེར་ཕྲའམ་གཟི་ཡིན་ལ། །མ་རྙེད་གཡག་རྒོད་རྭ་ཅོ་ནི། །གནག་ཅིང་སྣུམ་པ་དེས་ཀྱང་རུང༌། །ཐིག་ཤིང་དྲང་ཞིང་སྙོམས་པ་ལ། །དྲི་བཟང་ཡུང་བ་སྐྱེར་ཤུན་གྱི། །ཁུ་བས་བྱང་ཆུབ་རྒྱུན་ལམ་དང༌། །</span><span class="tibetan-external-citations">ཕྱི་ནང་ཐིག་སྐོར་མཚལ་གྱིས་གདབ། །རྒྱས་བསྡུས་གླེགས་བམ་ཆེ་ཆུང་བསྟུན། །ཟུབ་དང་མི་སྙོམས་འཁྱོགས་པ་སྐྱོན། </span><span class="tibetan-sabche">།འབྲི་བའི་ལག་ཆ་</span><span class="tibetan-external-citations">རྒྱ་སྨྱུག་ནི། །སྡོང་པོ་ཆེར་སྐྱེས་ཤ་མཐུག་ལྕི། །མདོག་སེར་མ་འཆུས་སྦུ་གུ་མེད། །རྩི་འཇམ་སོས་མནན་འདྲེད་པ་ནི། །སྣག་གསེར་ཡིག་རིགས་ཀུན་ལ་བསྔགས། །འཇང་སྨྱུག་མདོག་ནག་སྦུ་གུ་ཅན། །སིབ་ཅེས་དཀྱུས་ཡིག་འབྲི་ལ་བདེ། །ལྕགས་སྨྱུག་གསུང་རབ་གཏོས་ཆེར་བཟང༌། །ལྷོ་སྨྱུག་རོང་སྨྱུག་ལེགས་པའང་རུང༌། །སྨྱུག་རྣམས་ཡུན་རིང་དུད་ཁང་དུ། །བཏགས་ལ་བ་རྐང་རྙིང་པ་རབ། །མ་རྙེད་རྐང་མར་རྙིང་པས་བྱུགས། །ཡོས་ཚན་ནང་བཅུག་འཇམ་གྱིས་ཕྱི། །རུས་པ་ལྟ་བུར་མཁྲེགས་པར་འགྱུར། །བཟོ་གནས་ལེགས་ཉེས་གྲི་ལ་རག །ལྕགས་རིགས་བཟང་ཞིང་ཞུན་ཐར་ཐོན། །རྣོ་</span><span class="tibetan-external-citations">མཉེན་ངར་གསུམ་འཛོམས་པའི་གྲི། །རྩེ་དང་སོ་རྣོ་གྲང་བག་ཞོལ། །ལྟག་པ་དྲང་ཞིང་སྲབ་པ་ནི། །བདར་རྡོ་སྲབ་མཉེན་རན་པ་ལ། །ཕྱི་ལ་ཁལ་གཅིག་ནང་དུ་དྲུག །བདར་བས་རྣོ་ཚད་སྤུ་གཤོག་ནུས། །ཧ་ཅང་བདར་ན་རྡུལ་དུ་འགྲོ། །ཅུང་ཟད་བཙུགས་བདར་མཐུག་རྣོ་འབྱུང༌། །སྨྱུ་གུ་མཐོ་བས་མི་རིང་ཞིང༌། །མཛུབ་བས་མི་ཐུང་ཕྲ་སྦོམ་རན། །མཐེབ་མཛུབ་ཚད་སྦྱར་འགྲིམས་བདེར་གཞོག །རྩེ་སོར་ཕྱེད་གཉིས་གཞལ་བའི་སར། །སུམ་གཉིས་རྫིང་ལ་སུམ་གཅིག་མཆུ། །གཟོབ་འདོད་གས་ཆུང་མགྱོགས་འདོད་ཆེ། །རྫིང་འདྲ་ཡུར་བ་འདྲ་བ་ཞེས། །རྒྱབ་ནས་བལྟས་ཏེ་གཡས་གཡོན་སྙོམས། །རྫིང་མཆུ་ཧ་ཅང་མི་སྲབ་ལ། །བཅད་ཁ་གྱེན་གསེགས་རིམ་གཅོད་བྱ། །སུམ་ལྡན་ལྔ་འཛོམས་ཞེས་པའི་དོན། །སྨྱུ་གུ་མཆུ་ལ་མཁས་གྱུར་ན། །</span><span class="tibetan-external-citations">ཡི་གེའི་འབྲུ་ལ་མཁས་པར་བཤད། །ཡིག་གཟུགས་བཟང་ངན་ལག་པའི་རྒྱུ། །མགྱོགས་དལ་སྦྱངས་པ་ཆེ་ཆུང་སྟེ། །དག་ཆ་རྣམ་རྟོག་རྒོད་གཡུང་གཙོ། །མཐེབ་མཛུབ་ཤིན་སྙོམས་འཕུར་འཛུམ་རན། །ཆིག་འཐེན་ཤེས་དང་དྲང་མྱུར་ལྡན། །སྒྲོས་དག་སྐྱེན་གསུམ་འཛོམས་པ་མཆོག </span><span class="tibetan-sabche">།འབྲི་བའི་རྫས་</span><span class="tibetan-external-citations">ནི་སྣག་མཚལ་གཉིས། །དང་པོ་སྣག་ཚའི་རྒྱུ་རབ་ནི། །མར་ནག་མེ་ཏོག་བསགས་པའམ། །སྒྲོན་ཤིང་འབྲིང་ནི་ཉ་སྤྲིད་པའི། །ཤུན་པ་དེ་གཉིས་སྔོ་བཤུས་བྱ། །གྲོ་གའང་དེ་དང་ཕྱོགས་མཚུངས་ལ། །ཐ་མ་ཐང་ཚིལ་རྒན་ཆེས་ཁྲག །གཞོན་ཆེས་འབྱར་བག་ཅན་མིན་པ། །ཚིལ་བུ་འདྲ་དེ་མང་དུ་བསགས། །བརྩིགས་ཐབས་འཁོར་མོའམ་བྲུ་ཐབ་སྟེང༌། །རྫ་ཁོག་ཞབས་རྡོལ་ལྔ་བདུན་བརྩེགས། །ཐབ་ནང་ཤིང་ལ་མེ་སྦར་བའི། །འོག་མའི་དྲེགས་པ་དམན་པས་སྤང༌། །གོང་མ་རྣམས་ཀྱི་དུད་པ་བསྡུ། །ཆགས་དཀའ་འགྲིམ་རྡུར་འབྱུང་</span><span class="tibetan-external-citations">བས་ན། །དབེན་པའི་གནས་སུ་གཟབ་སྟེ་བྱ། །ལྕགས་སྣོད་སྤྱིན་ཆུའི་དྭངས་མ་ལ། །བཏབ་སྟེ་མེ་སྟེང་ཅུང་ཟད་དཀྲུགས། །སྤྱིན་བཞུར་ཁུ་བ་བླུགས་ལ་མཉེ། །བྲེ་རེ་ཉིན་རེར་འདུར་བ་དང༌། །ཚེག་སྒྲ་གྲགས་ན་ཚད་དུ་བཤད། །འོན་ཀྱང་ཤེད་མཉམ་རན་པས་འདུར། །ཇི་ཙམ་སོང་བ་དེ་ཙམ་ལེགས། །སྐམ་ཐག་ཡང་ཡང་གཅོད་པ་ནི། །མཚལ་སྣག་མན་ངག་མཆོག་ཏུ་བཟུང༌། །གར་སླ་ཟན་ཙམ་གྱུར་པའི་དུས། །ལག་པར་འབྱར་ན་དམ་ཆུང་ལ། །སྲ་ཞིང་འཐས་ན་ཆེ་བའི་སྐྱོན། །ཤ་རྗེས་དོད་ཅིང་མི་འབྱར་བ། །དམ་ལྷོད་རན་པའི་ཚད་དུ་བཟུང༌། །གཞན་ཡང་སྔོན་རབ་བསྟན་བཅོས་ལས། །མ་ནུ་རུ་རྟས་འཇམ་ཞིང་སྨེ། །ཙཎྡྲན་ཁུ་བས་སྨྱུ་གུས་འཛིན། །རྒྱ་སྐྱེགས་དམར་མདངས་འོད་དུ་འཚེར། །གླ་རྩིས་རྒྱུན་དུ་དྲི་བཟང་འཐུལ། །དབང་ལག་སུག་པའི་ཁུ་བས་ནི། །འོད་འབར་དམ་འབྱོར་བླ་ན་མེད། །སྤྱིན་བཞུར་ཁུ་བས་ཤིན་ཏུ་</span><span class="tibetan-external-citations">རྒྱུག །ག་བུར་ཆུ་ཡིས་དབྱར་མི་རུལ། །སྒ་སྐྱ་པི་ལིང་ཁུ་བས་ནི། །དགུན་གྱི་དུས་སུ་འཁྱག་མི་འགྱུར། །ཞེས་སོགས་བཤད་ཅིང་ཐང་ཁྲག་དང༌། །གྲོ་ནས་ཡོས་ཚིག་ཁུ་བ་སོགས། །སྲེ་བའི་ལག་ལེན་མང་ན་ཡང༌། །སུག་པ་སྤྱི་བཞུར་སོགས་འགའ་ལས། །ཕལ་ཆེར་སྐྱོན་དང་བཅས་པ་ཉིད། །སྦྱོར་སྡེ་མང་བས་ལེགས་པ་མིན། །རྒྱུ་བཟང་གནད་ཤེས་ལས་ནུས་དགོས། །ཕོན་ཉུང་བཟོ་ན་མི་གཞོན་གྱི། །ལག་པར་འཕུར་མཉེད་བྱས་པ་མཆོག །མཚལ་རབ་བཅག་མཚམས་ཤེལ་དཀར་འདྲ། །འབྲིང་པོ་དམར་དྭངས་ཐ་མ་སྨུག །དཀར་འཇམ་གཏུན་ནང་ཕྲམ་ཕྲུམ་བརྡུང༌། །ཨ་རུའི་དྭངས་ཆུ་མཚལ་ནུབ་བླུག །ལན་གསུམ་བར་དུ་ཁ་ཆུ་ཕོ། །གཏུན་སྐོར་ཅུང་ཟད་བྱ་བར་གཅེས། །དེ་ནས་ཡུན་རིང་བར་དུ་སྦྱང༌། །རྒྱ་སྤྱིན་རབ་ཡིན་མ་རྙེད་ན། །</span><span class="tibetan-external-citations">སྤྱིན་སད་ཁུ་དྭངས་བླུགས་ལ་བསྡུ། །མགྱོགས་འདོད་མཚལ་ཕྱེ་སྤྱིན་ཆུར་སྦྱར། །གཡའ་མེད་སྣོད་དུ་དལ་བུས་མཉེ། །ཤེད་དྲག་ནག་པོར་འགྱུར་བས་ན། །མཚལ་ལ་མི་རྒན་ལག་སྟབས་གནད། །གང་ཡང་སྦྱར་ནས་འབྲི་བའི་ཚེ། །ཀ་པི་དྲུག་སྦྱོར་འདོད་པ་ན། །གཡའ་དྲི་མེད་པའི་སྣོད་གཙང་མར། །མཚལ་གྱི་སུམ་གཉིས་ཀ་པི་དང༌། །སྤྱིན་ཆུ་སུམ་ཆ་ཙམ་གཅིག་བླུགས། །ཡུན་རིང་བར་དུ་ཉི་མར་བདུག །རྒྱ་ཚྭ་ཞོ་ཚད་ཚྭ་ལ་ནི། །ཚྭ་འདེབས་སྤོས་དཀར་ཐལ་ཙམ་བཏབ། །དེ་དག་ཡོན་ཏན་རིམ་བཞིན་དུ། །འོད་འཕྲོ་དམ་བྱེད་གཤེར་བག་གཅོད། །དམར་འཚེར་བདེ་ལ་སྐམ་རྩི་བྱེད། །འགྲིམ་དཀའ་སེར་ན་ཆུ་གཙང་བླུགས། །མདངས་སྒྱ་སྨུག་ན་ཀ་པི་བསྣན། །དེ་ལ་ཀ་པི་སྦྱོར་བའི་ཐབས། །དཔྱིད་དམ་སྟོན་མཇུག་བརྐོས་པ་ཡི། །ལུག་སུག་གད་བདར་ལེགས་བྱས་ལ། །ལྕགས་མིན་སྣོད་དུ་བཙོ་ཞིང་བཞུར། །ཚགས་བཙགས་གོང་གི་རྫས་རྣམས་བཏབ། །དལ་འཇམ་དཀྲུགས་ཤིང་མེ་ལ་གདུ། །སུམ་</span><span class="tibetan-external-citations">སྦྱོར་མཚལ་དང་ཀ་པི་ལ། །རྒྱལ་མོ་ཀ་ར་ཅུང་ཟད་འདེབས། །མདངས་ལེགས་དཀྱུས་ཀྱི་ལག་ལེན་ཏེ། །མཚལ་སྤྱིན་གཉིས་སྦྱོར་སྟབས་བདེའི་བཟོ། །གང་ཡང་མེ་ཡིས་མ་གདུང་གཅེས། །གཞན་ཡང་བྱ་ཡི་སྒོང་སྤྲི་དང༌། །ཆུ་སེར་དྭངས་མ་སྦྱོར་བ་སོགས། །འཕྲལ་བདེ་ལེགས་ཀྱང་སྐྱོན་ཅན་སྤང༌། །ལོ་གྲངས་ལོན་ཀྱང་མདངས་མ་ཡལ། །རླན་དང་ཕྲད་ཀྱང་འབྱར་འགོས་མེད། །བཀྲག་སྣུམ་འོད་ལྡན་མཚལ་སྣག་ནི། །གླེགས་བམ་འབྲི་བའི་བཅུད་མཆོག་གོ། །དེ་ལྟར་ཡང་ངག་རྒྱུན་ལས། སྣག་ཤོག་སྨྱུ་གུ་མི་གཟོབ་པར། །ཡི་གེ་གཟོབ་འདོད་ཡིག་མཁན་འཁྲུལ། </span><span class="front-title">།ཞེས་བྱ་བ་ཡིན་པས་རྒྱུ་དང་ལག་ཆ་གཟབ་ཅིང༌། སྣག་ལམ་གཙང་བ། འབྲུ་ཁོག་སྒྲོས་པ། ཆད་ལྷག་ནོར་འཁྲུལ་མེད་པའི་དག་པ་གསུམ་ནི་བྲི་བྱ་ཆེ་ཕྲ་ཀུན་ལ་ཤིན་ཏུ་གཅེས་སོ། །གོ་རིམ་ཡང་གསུང་རབ་ཆེན་པོ་དག་ལ་གཟབ་ཆེན་གཟབ་ཆུང༌། རྒྱ་གར་</span><span class="front-title">མཁས་པའི་གཞུང་འགྲེལ་རྣམས་འབྲུ་ཆེན། བོད་ཀྱི་གཞུང་ལུགས་རྣམས་འབྲུ་ཆུང་སྟེ་ཆེ་བའི་དབང་གིས་འཛོལ་མེད་དུ་འབྲི་བ་གནའ་བོའི་ལུགས་བཟང་ཡིན་ཅིང༌། ཡིག་གསར། བརྡ་ཡིག གཏེར་ཡིག་གིས་མཚོན་པའི་ཡིག་རིགས་གཞན་པ་ནི་མཐའ་ཡས་པས་འདིར་སྤྲོར་མི་ལངས་སོ། །</span></p>
			<p id="_idParaDest-84" class="tibetan-sabche1"><span class="tibetan-sabche">གསུམ་པ་ཐུགས་རྟེན་བཤད་པ་ལ་བཞི། མཆོད་རྟེན་གྱི་དབྱེ་བ་སྤྱིར་བསྟན། ལག་ཏུ་བླང་བྱ་བྱེ་བྲག་ཏུ་བཤད། ལུགས་སྲོལ་ཁྱད་པར་ཅན་འཕྲོས་སུ་སྨོས། ཕྱག་མཚན་འཕྲོས་དོན་བཅས་འཆད་པའོ། །དང་པོ་༼མཆོད་རྟེན་གྱི་དབྱེ་བ་སྤྱིར་བསྟན་པ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཐུགས་རྟེན་རང་བཞིན་ལྷུན་གྲུབ་བླ་ན་མེད། །</span></p>
			<p class="tibetan-root-text_tibetan-root-text-last-line"><span class="tibetan-root-text">བྱིན་རླབས་དངོས་གྲུབ་ཐེག་པ་སོ་སོ་ལྔ། །</span></p>
			<p class="tibetan-commentary-non-indent"><span class="front-title">ཐུགས་སམ་ཆོས་སྐུའི་མཆོད་རྟེན་ཅེས་སྤྱི་མིང་བྱེ་བྲག་ཏུ་བཏགས་པ་འདི་ལ་སྤྱིར་རང་བཞིན་ལྷུན་གྱིས་གྲུབ་པ་དང༌། བླ་ན་མེད་པ་དང༌། བྱིན་གྱིས་བརླབས་པ་དང༌། དངོས་གྲུབ་འབྱུང་བ་དང༌། ཐེག་པ་སོ་སོའི་མཆོད་རྟེན་ལྔར་བཤད་པའི་</span><span class="tibetan-sabche">དང་པོ་ནི།</span><span class="front-title"> རྡོ་རྗེ་བཀོད་པའི་རྒྱུད་ལས། </span><span class="tibetan-external-citations">འདོད་ཁམས་དབང་གི་རི་བོ་ལ། །གཟུགས་ཁམས་བང་རིམ་ཁྲི་འཕང་ཅན། །གཟུགས་མེད་བུམ་རྟེན་བུམ་པར་བཅས། །སྐུ་གདུང་ཆེན་པོ་རྒྱུན་དུ་གནས། </span><span class="front-title">།ཞེས་དང༌། ལུང་མཆོག་བླ་མ་ལས་ཀྱང་ཕྱི་སྣོད་ནང་བཅུད་</span><span class="front-title">མཆོད་རྟེན་གྱི་རྣམ་པར་བཤད་པ་དང༌། དུས་འཁོར་ལས། དཀྱིལ་འཁོར་བཞི་པོ་བང་རིམ་དང༌། རི་རབ་བུམ་པ་དང༌། རི་རབ་ཀྱི་མགྲིན་པ་དང་གདོང་མན་ཆོད་བྲེ་དང༌། དེ་ཡན་སྐྲ་ཆོས་འཁོར་ཆར་ཁེབས་ཀྱི་རྣམ་པར་གསལ་བར་བཤད་པ་ལྟ་བུའོ། </span><span class="tibetan-sabche">།གཉིས་པ་ནི། </span><span class="tibetan-external-citations">ཚད་མེད་མཐའ་ཡས་ལས་བྱུང་འབྲས། །ཤར་དུ་བྱམས་པ་རྡོ་རྗེ་བརྩེགས། །ལྷོ་རུ་སྙིང་རྗེ་རིན་ཆེན་བརྩེགས། །ནུབ་ཏུ་དགའ་བ་པདྨ་བརྩེགས། །བྱང་དུ་བཏང་སྙོམས་རྒྱ་གྲམ་བརྩེགས། །རང་བྱུང་རིན་ཆེན་སྣང་བའོ།</span><span class="front-title"> །ཞེས་པས། ཤར་དུ་བྱམས་པ་ཚད་མེད་རྡོ་རྗེ་མཐའ་ཡས་བརྩེགས་པ་ལ་སོགས་པ་བཞིར་ཐིག་ལེ་དབང་གི་རྒྱུད་ཅེས་བྱ་བ་ལས་བཤད་པར་གྲགས་སོ། </span><span class="tibetan-sabche">།གསུམ་པ་ནི།</span><span class="front-title"> འཁོར་ལོ་འབྱུང་བའི་རྒྱུད་དུ་གྲགས་པ་ལས། </span><span class="tibetan-external-citations">བྱིན་རླབས་སྐུ་གདུང་ཆ་བརྒྱད་གླིང་བཞིར་སྣང༌།</span><span class="front-title"> །ཞེས་པའི་འགྲེལ་པར། </span><span class="tibetan-external-citations">ཤར་ལུས་འཕགས་ན། བྱིན་ལྡན་སྙོམས་གཏེར་</span><span class="tibetan-external-citations">དང༌། མཐར་ལེགས་གཡུང་དྲུང་ཏོག་གཉིས། ལྷོ་ཛམྦུ་གླིང་ན་ཐུགས་རྗེ་སྤྲུལ་པ་དང༌། ཡིད་བཞིན་ལྷུན་གྲུབ་གཉིས། ནུབ་བ་ལང་སྤྱོད་ན་དཔེ་མེད་བསམ་འདས་དང༌། རྨད་གྲགས་ཆོས་དབྱིངས་གཉིས། བྱང་སྒྲ་མི་སྙན་ན་ཡོན་ཏན་རིན་ཆེན་བརྩེགས་དང༌། ཁམས་གསུམ་བདེ་རྒྱས་སྒྲོན་མེའི་མཆོད་རྟེན་གཉིས་བཞུགས་པར་བཤད་དོ། </span><span class="tibetan-sabche">།བཞི་པ་ནི།</span><span class="front-title"> བདུད་རྩི་མཆོག་གི་རྒྱུད་ལས། </span><span class="tibetan-external-citations">རོ་ཡི་སྲུང་མ་ཆེན་མོ་ནི། །མ་མོ་ཆེན་མོ་བརྒྱད་བཞག་གོ། །དེ་དག་རྟེན་གནས་ཆེན་མོ་ཡང༌། །མཆོད་རྟེན་བརྒྱད་དུ་རྣམ་པར་བཞག</span><span class="front-title"> །ཅེས་པའི་འགྲེལ་པར། སྔོན་ཧེ་རུ་ཀས་དྲག་པོ་བཏུལ་བའི་ཚེ་ཡུལ་བརྒྱད་ཀྱི་དུར་ཁྲོད་དུ་མ་མོ་བརྒྱད་ཀྱི་རྟེན་དངོས་གྲུབ་འབྱུང་བའི་མཆོད་རྟེན་བརྒྱད་འབྱུང་བ་ནི། མ་ག་དྷཱར་བདེ་བྱེད། སིངྒ་ལར་རི་བོ་ཏ་ལ། བལ་</span><span class="front-title">པོར་བྱ་ཁྲི་ཁ་ཤོར། སིང་ག་གླིང་དུ་གེའུ་དོ་ཤལི་ཡུལ་གོ་མ་ས་ལ་གན་དྷ། ཁ་ཆེར་ཀ་ན་ཀཟ་ཧོར་དུ་བདེ་སྤྱོད་གཞོན་ནུའི་མཆོད་རྟེན་ནོ། </span><span class="tibetan-sabche">།ལྔ་པ་ལ། </span><span class="front-title">ཉན་རང་ཐེག་ཆེན་གྱི་གསུམ་མོ། །དང་པོ་ནི། ཆོས་གོས་བཞི་བལྟབས་ཀྱི་སྟེང་དུ་ལྷུང་བཟེད་སྦུབ་པ་ལ་འཁར་གསིལ་བཙུགས་པ་ལྟ་བུའོ། །གཉིས་པ་ནི། རྨང་གྲུ་བཞིའི་སྟེང་དུ་ངོས་གྲུ་བཞི་བང་རིམ་ཟླུམ་པོ་བཅུ་གཉིས་པ་འཁོར་ལོ་རྩིབས་བརྒྱད་པ་ཅན་ནོ། །གསུམ་པ་ནི། སློབ་དཔོན་འཕགས་པ་ཀླུ་སྒྲུབ་ཀྱིས། ལྷུང་བཟེད་སྦུབ་པ་ལྟ་བུ་བིམ་པའམ་ཟླུམ་པོ་དང༌། ཁང་བུ་ལྟ་བུ་དང་རྒྱལ་མཚན་ལྟ་བུའི་མཆོད་རྟེན་བརྒྱད་ལ་སོགས་པ་གསུངས། རྒྱུད་སྡེ་སོ་སོའི་དབང་དུ་བྱས་ནས་བྱ་སྤྱོད་ཀྱི་མཆོད་རྟེན་བང་རིམ་ནང་དུ་བཅག་ཅིང་ཕྱིར་འབུར་བའམ། དབུས་འབུར་ལ་མཐའ་གཉིས་ནང་དུ་བཅུམས་པ་འཁོར་ལོ་བཅུ་གཉིས་ལ་སོགས་པའང་བཤད་པར་གྲགས། རྣལ་འབྱོར་རྒྱུད་ཀྱི་སྔར་</span><span class="front-title">བཤད་པའི་རྡོ་རྗེ་བརྩེགས་པ་སོགས་དང་བླ་མེད་ཀྱི་དུས་འཁོར་ནས་གསུངས་པ་སོགས་སོ། །</span></p>
			<p id="_idParaDest-85" class="tibetan-sabche1"><span class="tibetan-sabche">གཉིས་པ་ལག་ཏུ་བླང་བྱ་དངོས་ལ་གཉིས། ཐུན་མོང་དང་ཐུན་མིན་ནོ། །དང་པོ་༼ཐུང་མོང་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལག་ཏུ་བླང་བྱ་སོ་སྐྱེ་ཉན་རང་རྒྱལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལུང་ལས་འབྱུང་ཞིང་་་་་་༌། །</span></p>
			<p class="tibetan-commentary-non-indent"><span class="front-title">དེ་ལྟར་བཤད་པ་རྣམས་ལས་ད་ལྟ་ལག་ཏུ་བླང་བྱ་དངོས་ནི། སོ་སྐྱེ་ཉན་ཐོས་རང་རྒྱལ་རྒྱལ་བའི་</span><span class="tibetan-sabche">མཆོད་རྟེན་</span><span class="front-title">རྣམས་ཏེ།</span><span class="tibetan-sabche"> </span><span class="front-title">དེའང་སོ་སོའི་སྐྱེ་བོ་ལ་གདུགས་མེད་པའི་བྱི་བོའོ། །ཉན་ཐོས་ཀྱི་འབྲས་བུའི་གྲངས་ཀྱི་གདུགས། རང་རྒྱལ་གྱི་གདུགས་བདུན།</span><span class="front-title"> སངས་རྒྱས་ཀྱི་གདུགས་བཅུ་གསུམ། ཆར་ཁེབས་ཏོག་དང་བཅས་པ་རྣམ་པ་ཐམས་ཅད་པར་བཞེངས་པ་འདུལ་བ་ལུང་ལས་གསུངས་ཏེ་འདིར་གདུགས་ནི་ཆོས་འཁོར་དང༌། ཆར་ཁེབས་ནི་གདུགས་ལ་ངོས་འཛིན་དགོས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་རྒྱལ་བའི་མཆོད་རྟེན་བརྒྱད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆ་ཚད་ངེས་མེད་འོན་ཀྱང་དྲི་མེད་འགྲེལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བོད་ཀྱི་མཁས་པ་ཕལ་ཆེར་དཔང་པོར་བྱེད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ལའང་ཆ་ཆེན་བཅུ་དྲུག་པ་ལ་སོགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དཔངས་དང་དེ་ཕྱེད་ལྷག་བཅས་རྒྱ་ཚད་སྨྲ། །</span></p>
			<p class="tibetan-commentary-non-indent"><span class="front-title">བྱེ་བྲག་བརྒྱུད་པའི་མན་ངག་ཏུ་ནང་དུ་ཆོས་ཀྱི་རིང་བསྲེལ་ཙམ་བཞུགས་ན་ཐམས་ཅད་ཀྱང་ཆོས་སྐུའི་མཆོད་རྟེན་དུ་འགྱུར་བར་བཞེད་པའི་ཕྱིར། རྒྱལ་བའི་མཆོད་རྟེན་རྣམ་པ་ཐམས་ཅད་པ་ཉིད་དེང་སང་བཞེངས་པ་ལྷུར་བྱེད་པས་དེ་ལའང་ཚེམས་</span><span class="front-title">དང་དབུ་སྐྲ་སེན་མོ་རིང་བསྲེལ་གྱི་མཆོད་རྟེན་སོགས་བཅོམ་ལྡན་འདས་བཞུགས་པ་དང་མ་བཞུགས་པའི་ཚེ་དད་ལྡན་རྣམས་ཀྱིས་བརྩིགས་པའི་དབྱིབས་དང་རྣམ་པ་ཐ་དད་པ་མང་བ་ལས། </span><span class="tibetan-external-citations">གཙོ་བོར། སྤྲུལ་པས་མཛད་པ་སྔོན་བསྟན་ཕྱིར། །མཆོད་རྟེན་བརྒྱད་དུ་སྐུ་གདུང་བཞག </span><span class="front-title">།ཅེས་ལས་ཀྱི་མཐའ་བརྗོད་པའི་མདོ་ལས་གསུངས་པ་ལྟར་སྟོན་པའི་མཛད་པ་ཁྱད་པར་ཅན་གཙོ་བོར་གྱུར་པ་དག་བསྟན་པའི་ཚེ་ཡུལ་ལྗོངས་སོ་སོའི་སྐྱེ་བོ་རྣམས་ཀྱིས་མཆོད་རྟེན་བརྩེགས་ཏེ་དུས་སྟོན་གྱི་སྲོལ་ཚུགས་པ་ལས། དཔལ་མགོན་ཀླུ་སྒྲུབ་ཀྱིས་ཡོངས་གྲགས་དང་མཐུན་པར་གནས་བརྒྱད་ཀྱི་མཆོད་རྟེན་ལ་བསྟོད་པ་དང་རྣམ་གཞག་མཛད་པ་ལྟར་</span><span class="tibetan-sabche">མཆོད་རྟེན་བརྒྱད་</span><span class="front-title">དུ་ཡོངས་སུ་གྲགས་པ་སྟེ། </span><span class="tibetan-sabche">དང་པོ་</span><span class="front-title">བདག་ཅག་གི་སྟོན་པ་སྐུ་བལྟམས་པའི་ཚེ་གྲོང་ཁྱེར་སེར་སྐྱར་བྱུང་བ་བདེ་གཤེགས་མཆོད་རྟེན་ནམ། བཀྲ་ཤིས་འབྱུང་བའི་མཆོད་རྟེན་ཟླུམ་</span><span class="front-title">པོ་པདྨའི་འདབ་མ་ཅན་གྱི་བང་རིམ་བཞིའམ། བདུན་བརྩེགས་པ་པད་འདབ་ཀྱིས་སྤྲས་པ། </span><span class="tibetan-sabche">གཉིས་པ་</span><span class="front-title">རྒྱལ་པོའི་ཁབ་ཏུ་མངོན་པར་བྱང་ཆུབ་པའི་ཚེ་བྱང་ཆུབ་ཆེན་པོའི་མཆོད་རྟེན་གྲུ་བཞི་བང་རིམ་བཞི་པ། </span><span class="tibetan-sabche">གསུམ་</span><span class="front-title">པ་ཝ་ར་ཎཱ་སིར་ཆོས་འཁོར་བསྐོར་བའི་ཚེ་ཡེ་ཤེས་མཆོད་རྟེན་ནམ་ཆོས་འཁོར་མཆོད་རྟེན་དུ་གྲགས་པ་གྲུ་བཞི་བང་རིམ་བཞི་གློ་འབུར་དང་བཅས་པ་སྒོ་རབ་བརྒྱ་རྩ་བརྒྱད། འབྲིང་བ་དྲུག ཐ་མ་བཅུ་དྲུག་པ། </span><span class="tibetan-sabche">བཞི་པ་</span><span class="front-title">མཉན་ཡོད་ཛེ་ཏཱའི་ཚལ་དུ་ཆོ་འཕྲུལ་བསྟན་པའི་ཚེ་མུ་སྟེགས་ཕམ་བྱེད་ཀྱི་མཆོད་རྟེན་ནམ་ཆོ་འཕྲུལ་མཆོད་རྟེན་གྲུ་བཞི་བང་རིམ་བཞི་པ་ཕྱོགས་རེར་གློ་འབུར་དང་བཅས་པའམ། འདིའང་ཟླུམ་པོ་བང་རིམ་བཞི་པ་པད་འདབ་ཅན། </span><span class="tibetan-sabche">ལྔ་པ་</span><span class="front-title">ཡངས་པ་ཅན་གསལ་ལྡན་དུ་བྱུང་བ་སྟོན་པ་སུམ་རྩེན་དུ་དབྱར་གནས་མཛད་དེ་ཡུམ་བདེན་པ་ལ་བཀོད་ཅིང་སྔ་དྲོ་དགག་དབྱེ་མཛད། ཕྱི་དྲོ་ཛམྦུའི་གླིང་དུ་ཕེབས་</span><span class="front-title">པའི་ཚེ་ལྷ་བབས་མཆོད་རྟེན་ནམ་སུམ་ཅུ་རྩ་གསུམ་ལྷའི་མཆོད་རྟེན་དུ་གྲགས་པ། བང་རིམ་བཞིའམ་བརྒྱད་པ་ངོས་རེར་གློ་འབུར་དང་བཅས་པའི་གློ་འབུར་གྱི་དབུས་ན་ཐེམ་སྐས་ཡོད་པ། </span><span class="tibetan-sabche">དྲུག་པ་</span><span class="front-title">རྒྱལ་པོའི་ཁབ་ཏུ་ལྷས་བྱིན་གྱིས་དགེ་འདུན་གྱི་དབྱེན་བྱས་པ་མཆོག་ཟུང་གིས་འདུམས་པའི་ཚེ་དབྱེན་ཟླུམ་མཆོད་རྟེན་ནམ། འོད་ཟེར་ཅན་ནམ། བྱམས་དངོས་མཆོད་རྟེན་དུ་གྲགས་པ་བང་རིམ་བཞི་པ་གྲུ་བཞིའི་ཟུར་བཞི་མཉམ་པར་བཅད་པ་ལྟ་བུ། </span><span class="tibetan-sabche">བདུན་པ་</span><span class="front-title">ཡངས་པ་ཅན་དུ་སྐུ་ཚེའི་འདུ་བྱེད་ཟླ་བ་གསུམ་དུ་བྱིན་གྱིས་བརླབས་པའི་ཚེ་བྱིན་རླབས་མཆོད་རྟེན་ནམ། རྣམ་རྒྱལ་མཆོད་རྟེན་དུ་གྲགས་པ་ཟླུམ་པོ་བང་རིམ་གསུམ་པ། </span><span class="tibetan-sabche">བརྒྱད་པ་</span><span class="front-title">གྲོང་ཁྱེར་རྩྭ་ཅན་དུ་མྱ་ངན་ལས་འདས་པའི་ཚེ་མྱང་འདས་མཆོད་རྟེན་དུ་གྲགས་པ་བང་རིམ་མེད་པ་གདན་ཁྲིའི་སྟེང་དུ་བུམ་གདན་ཡན་ཆད་བཞུགས་པ་རྣམས་སོ། །</span></p>
			<p class="tibetan-regular-indented"><span class="tibetan-sabche">སྤྱིར་མཆོད་རྟེན་གྱི་ཚད་</span><span class="front-title">དབྱིབས་ངེས་པ་མེད་དེ་མདོ་སྡེ་རྣམས་ལས་སངས་</span><span class="front-title">རྒྱས་ཀྱི་རིང་བསྲེལ་བཞུགས་པའི་མཆོད་རྟེན་དཔག་ཚད་ཀྱི་རྒྱུ་ཁྱོན་གསུངས་པ་དང༌། ཡང་མཆོད་རྟེན་ནི་སྐྱུ་རུ་རའི་འབྲུ་ཙམ། གདུགས་ནི་རྒྱ་ཤུག་གི་ལོ་མ་ཙམ། སྲོག་ཤིང་ནི་ཁབ་ཙམ་ཞེས་ཁང་བུ་བརྩེགས་པའི་མདོ་ལས་བཤད་པས་རང་རང་གི་སེམས་ཀྱི་སྟོབས་དང་འབྱོར་པའི་ཁྱད་པར་ལ་དཔག་གོ། །འོན་ཀྱང་བཟོ་ཉེས་འགོག་པའི་སླད་དུ་ཆ་ཚད་ཀྱི་ལག་ལེན་གལ་ཆེ་བས་དེའི་ཚུལ་གཙུག་ཏོར་དྲི་མེད་ཀྱི་འགྲེལ་པ་རྒྱ་གཞུང་དུ་གྲགས་པ་ལ་བོད་ཀྱི་མཁས་པ་ཕལ་ཆེར་དཔང་པོ་བྱེད་ཅིང༌། བུ་སྟོན། སྟག་ཚང་ལོ་ཙཱ། སྤྲུལ་སྐུ་འཕྲང་ཁེབ་དཔལ་ལྡན་བཟང་པོ་སོགས་ཀྱིས་ཆ་ཚད་ཀྱི་བསྟན་བཅོས་མཛད། དེ་དག་གི་ལེགས་ཆ་བསྡུས་པ་མི་དབང་སངས་རྒྱས་རྒྱ་མཚོའི་ཆ་ཚད་ཉིད་ད་ལྟ་ཀུན་ལ་རྒྱུག་ཆེ་ཞིང༌། དྲི་མེད་ཀྱི་ལུགས་དེ་</span><span class="front-title">ལའང་རྨངས་དགེ་བ་ནས་ཏོག་གི་བར་ཆ་ཆེན་བཅུ་དྲུག་གིས་གཞལ་བ་དང༌། སོགས་ཁོངས་ནས་བད་ཆུང་ཡན་ལ་ཆ་ཆེན་བཅུ་གཉིས་དངོས་སུ་བསྟན། སེང་ཁྲི་ཕྱིན་ཆད་མཛེས་ཆ་བཙལ་བས་ལུགས་སྲོལ་མང་དུ་གྱུར་པར་སྣང་བ་དེ་དག་དཔངས་ཀྱི་ཚད་དང༌། དཔངས་ཀྱི་ཕྱེད་དང༌། དཔངས་ཀྱི་ཕྱེད་ལས་ཅུང་ཟད་ལྷག་པ་རྒྱ་ཚད་དུ་སྨྲ་བ་སོགས་སྣང་ངོ༌། །རྗེ་བརྒྱད་པས་ནི་དུས་འཁོར་ཡེ་ཤེས་ལེའུའི་ཚད་ལས་དཔག་སྟེ་མཆོད་རྟེན་བརྒྱད་ཀྱི་ཐིག་ཚད་ཁྱད་པར་འཕགས་པ་གསལ་བར་མཛད་པ་ནི་ཉི་མ་ཆེན་པོའི་མེ་ལོང་དུ་བལྟའོ། །འདིར་མཁོ་བའི་བརྡ་ཁྱད་ནི།</span><span class="tibetan-root-text"> </span><span class="tibetan-external-citations">གདན་གྱི་ས་འཛིན་ཐེམ་སྐས་གསུམ། །ཐིག་གདན་སེང་ཁྲི་བད་ཆུང་དང༌། །གཟུངས་ས་བད་ཆེན་རྨངས་དགེ་བ། །དེ་སྟེང་སྤྱི་ལ་བང་རིམ་བཞི། །བུམ་རྟེན་བུམ་པ་བྲེ་རྟེན་དང༌། །བྲེ་འདེགས་པདྨ་འོད་ཟེར་ཕྲེང༌། །ཕོ་འཁོར་མོ་འཁོར་བཅས་བཅུ་</span><span class="tibetan-external-citations">གསུམ། །ཐུགས་རྗེ་མདོ་གཟུངས་ཞུ་རྒྱ་གྲམ། །གདུགས་དང་ཆར་ཁེབས་ཟླ་ཕྱེད་ཉི། །ནོར་བུ་ཏོག་དང་བཅས་པའོ། </span><span class="front-title">།འདི་རྣམས་ཀྱི་</span><span class="tibetan-sabche">རྣམ་དག་</span><span class="front-title">སློབ་དཔོན་ཤཱིནྟཾ་གརྦྷའི་མཆོད་རྟེན་གྱི་ཆ་དབྱེ་བ་ལས་གསུངས་པའི་དོན་ནི། </span><span class="tibetan-external-citations">བད་གཟུངས་རྗེས་སུ་དྲན་པ་དྲུག །བད་ཆེན་དགེ་བཅུ་རྨངས་ཚད་མེད། །ཡང་ན་དེ་གཉིས་ལྡོག་པའང་བཤད། །བང་རིམ་བཞི་པོ་རིམ་པ་བཞིན། །དྲན་པ་ཉེར་གཞག་ཡང་དག་སྤོང༌། །རྫུ་འཕྲུལ་རྐང་བཞི་དབང་པོ་ལྔ། །བུམ་རྟེན་སྟོབས་ལྔ་བུམ་པ་ནི། །བྱང་ཆུབ་ཡན་ལག་བྲེ་འཕགས་ལམ། །རྒྱུ་ཡི་ཆོས་རྣམས་རྣམ་པར་དག །སྲོག་ཤིང་ཀུན་རྫོབ་ཕ་རོལ་སེམས། །རྗེས་དྲན་བདེན་བཞི་ཟད་མི་སྐྱེ། །ཤེས་པ་བཅུ་ཡི་ངོ་བོ་དང༌། །པདྨ་ཐབས་དང་ཤེས་རབ་སྟེ། །འཁོར་ལོ་སྟོབས་བཅུ་དྲན་ཉེ་གསུམ། །ཆར་ཁེབས་ཐུགས་རྗེ་</span><span class="tibetan-external-citations">ཏོག་ཆོས་སྐུ། །མཆོད་རྟེན་ཉིད་ཀྱི་ངོ་བོར་བཤད། །རྒྱན་རྣམས་རྒྱལ་བའི་ཡོན་ཏན་ཏེ། །རྡོ་རིང་མི་འཇིགས་བཞི་དང་ལྡན། །ཐེམ་སྐས་སྲུང་བ་མེད་པ་བཞི། །རྒྱལ་མཚན་བདུད་བཞིའི་གཡུལ་ལས་རྒྱལ། །མེ་ཏོག་ཕྲེང་བ་མཚན་དཔེ་འབར། །རྒྱལ་མཚན་བཞི་ནི་བདེན་བཞིའི་དོན། །དྲིལ་བུ་ཚངས་དབྱངས་དྲུག་ཅུའི་གསུང༌། །ཉི་ཟླ་ཡེ་ཤེས་སྣང་བ་སྐྱེད། །མེ་ལོང་ཡེ་ཤེས་བཞི་དང་ལྡན། །ཅོད་པན་ཆོས་ཀྱི་རྒྱལ་སྲིད་ཐོབ། །བ་དན་ཆོས་ཀྱི་སྙན་པས་ཁྱབ། །འབྲས་བུའི་ཆོས་རྣམས་དག་པའོ། །སྒོ་མང་བདེན་བཞི་རྣམ་ཐར་བརྒྱད། །རྟེན་འབྲེལ་སྟོང་ཉིད་བཅུ་དྲུག་གོ། །གློ་འབུར་ཁྱད་པར་འཕགས་པ་ཡི། །རྣམ་པར་འཕྲུལ་པས་འགྲོ་དོན་མཛད། །ཐེམ་སྐས་སངས་རྒྱས་གཞན་དོན་བྱོན། །པདྨ་འཁོར་བའི་སྐྱོན་མ་གོས། །བང་རིམ་མེད་པ་སྲིད་པ་ཡི། །འཇུག་པ་བྲལ་ཞིང་སྤྲོས་པ་མེད། །དབྱེན་ཟླུམ་དེ་རྒྱུ་དུག་གསུམ་དང༌། །ལྟོ་</span><span class="tibetan-external-citations">བཅད་རྣམ་ཐར་བརྒྱད་མཚོན་ནོ།</span><span class="front-title"> །ཞེས་སོ། །</span></p>
			<p id="_idParaDest-86" class="tibetan-sabche1"><span class="tibetan-sabche">གཉིས་པ་༼ཐུན་མིན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཐུན་མིན་དུས་འཁོར་ལས་གསུངས་ཡེ་ཤེས་ཀྱི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཆོད་རྟེན་སངས་རྒྱས་སྐྱིལ་ཀྲུང་ལྟེ་བ་མན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བང་རིམ་ལྟོ་འབུར་བུམ་གདན་དཔུང་པའི་བར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བུམ་ལྡིར་མགྲིན་པ་བྲེ་དང་མཛོད་སྤུའི་བར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བྲེ་གདོང་དེ་ཡན་ཆོས་འཁོར་ཏོག་དང་བཅས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱི་ནང་གཞན་གསུམ་རྣམ་དག་གཅིག་ཏུ་མཐུན། །</span></p>
			<p class="tibetan-commentary-non-indent"><span class="front-title">ཐུན་མོང་མ་ཡིན་པའི་མཆོད་རྟེན་དུས་ཀྱི་འཁོར་ལོ་ལས་གསུངས་པ་ཡེ་ཤེས་མཆོད་རྟེན་ནི། སངས་རྒྱས་སྐྱིལ་མོ་ཀྲུང་དུ་བཞུགས་པའི་ལྟེ་བ་མན་ཆད་བང་རིམ། ལྟེ་འབུར་བུམ་གདན། དེ་ནས་དཔུང་པའི་བར་བུམ་ལྡིར། མགྲིན་པ་བྲེ་དང༌། ཀོ་སྐོ་ནས་སྣ་རྩེ་མཛོད་སྤུའི་བར་བྲེ་གདོང༌། དེ་ནས་རལ་པའི་ཐོར་ཅོག་གི་བར་ལ་ཆོས་འཁོར་ཆར་ཁེབས་ཏོག་དང་བཅས་པ་སྟེ། དེའང་དཔངས་ཀྱི་ཚད་ནི་སོར་མོ་ཕྱེད་དང་བཅུ་གཉིས་པ་ཕྲག་ལྔར་སྟག་ཚང་ལོ་ཙཱ་སོགས་བཞེད་པ་ཡོངས་གྲགས་ཀྱི་དབང་དུ་བྱས་པ་སྟེ་གསང་གནས་ནས་གཙུག་ཏོར་བར་གྱི་འཁོར་ལོ་ལྔའི་དག་པ་དང་སྦྱར། འབེ་ལོ་ཚེ་དབང་ཀུན་ཁྱབ་ནི། དཔངས་ལ་སོར་མོ་ལྔ་བཅུ་དང༌། རྒྱ་ཚད་དེའི་ཕྱེད་དེ་སོར་ཕྱེད་ཀྱིས་ལྷག་པའི་བཅུ་གཉིས་པ་ཚན་པ་བཞི་ནི་རླུང་དཀྱིལ་ནས་གཟུགས་མེད་བར་དཔག་ཚད་འབུམ་ཕྲག་བཞི་དང་སྦྱར་བ་ཕྱི་འཇིག་རྟེན་གྱི་དག་</span><span class="front-title">པ། རྐང་མཐིལ་ནས་གཙུག་ཏོར་བར་ནང་རྡོ་རྗེའི་ལུས་ལའང་དེ་བཞིན་དུ་སྦྱར་བས། གཞན་ལྷའི་སྐུའི་དག་པའང་ཞར་ལས་འགྲུབ་པར་བཞེད་དེ། མདོར་ན་ཕྱི་ནང་གཞན་གསུམ་པོ་རྣམ་དག་ཕྱོགས་གཅིག་ཏུ་མཐུན་པའོ། །</span></p>
			<p id="_idParaDest-87" class="tibetan-sabche1"><span class="tibetan-sabche">གསུམ་པ་ལུགས་སྲོལ་ཁྱད་པར་ཅན་འཕྲོས་སུ་སྨོས་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཁྱད་པར་དཔལ་མཆོག་རེག་པ་མེད་པ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བལ་ཡུལ་རང་བྱུང་མཆོད་རྟེན་ཆེན་པོ་ཡི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཚད་དབྱིབས་སྔོན་བྱུང་མཁས་རློམས་མ་ཐོས་མང༌། །</span></p>
			<p class="tibetan-commentary-non-indent"><span class="front-title">ཐུན་མོང་དུ་ཡོངས་སུ་གྲགས་པ་དེ་དག་ལས་ཀྱང་ཁྱད་པར་དུ་འཕགས་པ། ཛྙཱ་ན་བིམྤ་ཀཱ་ཡ། ཡེ་ཤེས་གཟུགས་ཀྱི་སྐུའམ་དཔལ་རེག་པ་མེད་པའི་མཆོད་རྟེན་ཅེས་འཕགས་ཡུལ་ལྷོ་ཕྱོགས་རྒྱ་མཚོའི་འགྲམ་ཀོངྐུ་ནའི་ཡུལ་མཆོད་རྟེན་གྲོང་ཟེར་བའི་</span><span class="front-title">སྟེང་གི་ནམ་མཁར་འཇའ་ཚོན་གྱི་རྣམ་པར་བཞུགས་པ་ཡིན་ཅིང༌། མཆོད་རྟེན་འདིས་ཁྱབ་པའི་འོག་ཀུན་ནི། རྗེ་ས་པཎ་གྱིས། </span><span class="tibetan-external-citations">ཙཱ་རི་ཏྲ་ཞེས་བྱ་བའི་ཡུལ། །ལྷོ་ཕྱོགས་རྒྱ་མཚོའི་འགྲམ་དུ་ཡོད།</span><span class="front-title"> །ཅེས་གསུངས་པའི་ཙཱ་རི་ཏྲ་ཞེས་པའི་ཡུལ་དེ་ཡིན་ལ། ཡུལ་དེར་རྡོ་རྗེ་ཕག་མོས་སྲིད་པ་གསུམ་གྱི་ཆང་དགུག་པར་གྲགས་པ། སྦྱར་ཆང་དང་འབྲུ་ཆང་རྣམས་སྦྱར་ཐེངས་རེ་ལ་མང་དུ་བསྲིངས་ནས་སླར་བཅུད་མེད་པར་སོང་ཚེ། ཡུད་ཙམ་རེ་བསྙལ་ནས་བཞག་ན་སླར་གསར་པར་འགྲོ་བ། དེ་འདྲ་ལན་བདུན་བདུན་འབྱུང་བ། དུས་བཟང་ལ་ལུང་པ་ཀུན་ཆང་གི་དྲིས་ཁྱབ་པ་ཞིག་ཡོད་དོ། །དེར་མཚོ་ཆེན་པོ་ཞིག་ཏུ་འཇམ་དཔལ་གྱི་རྡོ་སྐུ་ཆེན་པོ་ཉལ་ཐབས་སུ་བཞུགས་པ་ཛྙཱ་ན་ཀཱ་ཡ་ཟེར་བ་ཞིག་ཡོད་དེ། དེ་གཉིས་ལ་དུས་བཟང་རྣམས་སུ་ལྷས་མཆོད་པའི་རོལ་མོ་སྣ་ཚོགས་དང༌། སྤོས་ཀྱི་དྲི་དང༌། མཚན་མོར་མེ་མར་གྱི་</span><span class="front-title">སྣང་བ་དུ་མ་འབྱུང་བའང་ཀུན་གྱི་མཐོང་ཐོས་སུ་གྱུར་པ་ཡོད་དོ། །མཆོད་རྟེན་དེ་ཡང་སོ་སྐྱེ་ཕལ་པ་རྣམས་ཀྱིས་ཀྱང་མཐུན་སྣང་གྲུབ་པར་དུས་རྟག་ཏུ་ནམ་མཁར་དུ་བ་ལྟ་བུའི་གཟུགས་སུ་གནས་པས་དུ་བ་ཅན་གྱི་མཆོད་རྟེན་དུ་གྲགས། དེ་ཉིད་ཀྱི་རྣམ་པ་ཇོ་ནང་རྗེ་བཙུན་རིན་པོ་ཆེས་ལྗགས་བཀོད་མ་ལས་རིག་འཛིན་ཚེ་དབང་ནོར་བུའི་ཆ་ཚད་ཀྱིས་གཏན་ལ་ཕབ་པ་སྟེ། </span><span class="tibetan-external-citations">མཚོན་དོན་ཡང༌། ཐེམ་སྐས་སྐྱབས་འགྲོ་རིམ་གསུམ་རྡོར་གདན་དང༌། །གསེར་ཕྱེ་པདྨ་ཕ་གུ་གྲུབ་མཐའ་བཞི། །གདོང་ཆེན་གོང་འོག་བར་གསུམ་འཁོར་དང་བཅས། །རིམ་བཞིན་དཔལ་མཆོག་ཐུགས་གསུང་སྐུའི་དཀྱིལ་འཁོར། །བུམ་པ་བདེ་གཤེགས་འཕར་དང་བྲེ་འཁོར་བཅས། །དགའ་བ་བཞི་མཚོན་ཆོས་འཁོར་ས་བཅུ་གསུམ། །ཏོག་ནི་བདེ་ཆེན་སྐུ་དང་ཆར་ཁེབས་ནི། །སྐུ་གསུམ་དག་གི་མཛད་པ་མཚོན་པ་དང༌། །བུམ་སྐུ་ཆོས་དང་ལོངས་</span><span class="tibetan-external-citations">སྤྱོད་རྫོགས་པའི་སྐུ། །རྟ་བབས་ཀྱིས་ནི་སྤྲུལ་པའི་སྐུ་ཡང་མཚོན། །གདོང་ཆེན་འོག་མ་དཔལ་ལྡན་རྒྱུ་སྐར་དལ། །སྟེང་གཉིས་བུམ་སོགས་ཆོས་དབྱིངས་གསུང་དབང་གི། །དཀྱིལ་འཁོར་མཚོན་པར་བཤད་པ་གཞན་ཡང་ཡོད། །དེ་ལྟ་བས་ན་ཕན་ཡོན་ཡང་ཐུན་མོང་ཐེག་པའི་ལུགས་དང༌།</span><span class="front-title"> རྒྱུད་སྡེ་འོག་མའི་ལུགས་ཀྱི་མཆོད་རྟེན་ལས་ཁྱད་པར་དུ་མས་འཕགས་པ་དང༌། གཞན་ཡང་མཆོད་རྟེན་འདི་བཞུགས་པའི་ས་ཕྱོགས་སུ་འབྲུ་འཕེལ་བ་དང་ཤིང་འབྲས་དང་བུ་རམ་དང་ཆང་སོགས་བཟའ་བཏུང་གི་ཚོགས་ཀྱིས་འབྱོར་པའང་བཤད་དོ། །བལ་པོའི་ཡུལ་གྱི་པདྨའི་རི་བོའམ་གླང་རུའི་རིར་རང་བྱུང་མཆོད་རྟེན་ཆེན་པོ་རྗེ་བོ་དམ་པ་ཞེས་བྱ་བ། སྐྱེ་དགུ་རྣམས་ཚེ་ལོ་སྟོང་ཕྲག་བདུན་ཅུར་འཚོ་བའི་ཚེ་འདྲེན་པ་ཆོས་ཀྱི་རྒྱལ་པོ་གཙུག་ཏོར་ཅན་འཇིག་རྟེན་དུ་བྱུང་བ་ན། རིན་པོ་ཆེའི་པདྨའི་སྙིང་པོའི་ཟེའུ་འབྲུ་ལས་ཆོས་དབྱིངས་ཤེལ་གྱི་རང་བཞིན་ཅན་དུ་རང་བྱུང་ཞིང༌། གསེར་ཐུབ་ཀྱི་དུས་སུ་འཇམ་དཔལ་གྱིས་ཆོས་</span><span class="front-title">དཔལ་བཤེས་གཉེན་རྗེས་སུ་བཟུང་བའི་སླད་དུ་མཆོད་རྟེན་འདིར་ཆོས་དབྱིངས་གསུང་དབང་གི་དཀྱིལ་འཁོར་སྤྲུལ་པས་མཆོད་རྟེན་གྱི་མཚན་ཡང་དེར་ཆགས་ལ། འོད་སྲུང་གི་དུས་སུ་གྲུབ་པའི་སློབ་དཔོན་ཞི་བའི་དཔལ་གྱིས་སས་གཡོགས་ཏེ་སྦས་པ་ཕྱིས་བདག་ཅག་གི་སྟོན་པ་འཇིག་རྟེན་དུ་བྱོན་པའི་ཚེ་དེའི་ཚུལ་སྣང་བར་མཛད་པའི་སྔོན་གྱི་རབས་ཀུན་མཁྱེན་བསྟན་པའི་ཉིན་བྱེད་ཀྱིས་གསར་འགྱུར་གྱིས་མཚོན། ཚད་དང་དབྱིབས་ཀྱི་ཁྱད་པར་སྔོན་བྱུང་མཁས་པར་སྙེམས་ཤིང་རློམ་པ་ཕལ་མོ་ཆེས་མ་ཐོས་པའང་མང་དུ་སྣང་ངོ༌། །</span></p>
			<p class="tibetan-root-text_tibetan-root-text-first-line"><span class="tibetan-root-text">རྙིང་མར་དགེ་གནས་བརྒྱད་ཀྱི་མཆོད་རྟེན་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐེག་རིམ་དགུ་ཡི་ཚད་དབྱིབས་ལ་སོགས་གསུངས། །</span></p>
			<p class="tibetan-commentary-non-indent"><span class="front-title">གསང་སྔགས་རྙིང་མའི་རྒྱུད་དུ་གོང་སྨོས་དགེ་གནས་བརྒྱད་ཀྱི་མཆོད་རྟེན་དང༌། </span><span class="front-title">བྱང་ཆུབ་སེམས་དཔའི་སྤྱོད་དབང་ལས་ཐེག་པ་རིམ་པ་དགུ་སོ་སོའི་མཆོད་རྟེན་གྱི་ཚད་དང་དབྱིབས་བཤད་པ་ལ་སོགས་པ་བཀའ་གཏེར་རྣམས་ལས་རྣམ་གྲངས་མང་པོར་གསུངས་ཀྱང༌། རྩ་བ་གོང་དུ་སྨོས་པ་དེ་དག་ཏུ་འདུ་ལ། གོང་གི་དབྱེ་བ་ལ་སོགས་པ་རྣམས་ཀྱང་འགྲོ་མགོན་ཆོས་རྒྱལ་འཕགས་པའི་ཞལ་སློབ་ཚ་མོ་རོང་པ་བསོད་ནམས་འོད་ཟེར་གྱིས་མཛད་པའི་རྟེན་གསུམ་བཞེངས་ཐབས་ཡོན་ཏན་འབྱུང་གནས་ཉིད་ཁུངས་ལྡན་དང་སྔ་ཤོས་སུ་སྣང་བ་མ་ཟད། བཀའ་བརྒྱད་གསང་བ་ཡོངས་རྫོགས་ཀྱི་མཆོད་རྟེན་བཞེངས་ཐབས་དང་དོན་གཅིག་ཏུ་སྣང་བ་དང༌། སྟག་ལོའི་དཔལ་འབྱོར་རྒྱ་མཚོ་ཡང་གཞི་དེ་ལ་བརྟེན་པར་སྣང་བས་དེ་ཉིད་སོར་བཞག་ཏུ་སྨོས་པའོ། །</span></p>
			<p id="_idParaDest-88" class="tibetan-sabche1"><span class="tibetan-sabche">བཞི་པ་ཕྱག་མཚན་འཕྲོས་དོན་བཅས་འཆད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྡོར་དྲིལ་ཕུར་བུ་ཁ་ཊྭཱཾ་ལ་སོགས་པའི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཚད་དང་རྣམ་གཞག་བྱ་བཏུས་སོགས་སུ་གསལ། </span></p>
			<p class="tibetan-commentary-non-indent"><span class="front-title">ཐུགས་རྟེན་དུ་གཏོགས་པ་ཕྱག་མཚན་རྣམས་ཀྱི་གཙོ་བོར་གྱུར་པ་རྡོར་དྲིལ་ལ་ཡོ་གའི་བཤད་རྒྱུད་རྩེ་མོ་ནས་གསུངས་པའི་མཚན་ཉིད་ལ་ཕྱི་དྲིལ་དང༌། དུས་འཁོར། སྡོམ་འབྱུང༌། སམྦུ་ཊི་ལ་སོགས་ནས་བཤད་པ་ལ་ནང་དྲིལ་དུ་སྔ་རབས་པ་རྣམས་ཐ་སྙད་མཛད་ཅིང༌། དེའང་གངས་དཀར་རྡོ་རྗེ་གདན་པ་དང་མཁས་གྲུབ་དགེ་ལེགས་དཔལ་བ་སོགས་ཀྱིས་རྣམ་གཞག་རྒྱ་ཆེར་མཛད་ཀྱང་སོ་སོའི་ལུགས་གྲགས་ཆེ་བས་མ་སྨོས་ལ། དེ་གཉིས་ཀྱི་ཁྱད་པར་སྟག་ཚང་ལོ་ཙཱས། </span><span class="tibetan-external-citations">རྩེ་ལྔ་དང་རྩེ་དགུ་གང་ཡིན་ཀྱང་རྭ་རྣམས་ཆུ་སྲིན་གྱི་ཁ་ནས་མ་ཐོན་ཞིང་པདྨ་ལ་གནས་པ་དང༌། མཐར་རྭའི་རྩེ་རྣམས་དབུས་རྭ་དངོས་ལ་མ་ཐུག་པར་དབུས་རྭའི་མཐར་པདྨ་འཁོར་ལོ་ལ་སོགས་</span><span class="tibetan-external-citations">པའི་མཚོན་བྱེད་ཀྱིས་བསྐོར་བ་ལ་ཟུག་ཅིང༌། རྭ་རྣམས་བ་དི་རའི་ཚེར་མ་ལྟར་རྣོ་ཞིང་ཟུར་དང་ལྡན་པ་མིན་པར་ཟླུམ་པོར་གནས་པ་དང༌། དྲིལ་བུའི་ཚངས་མགོའི་འོག་ཏུ་བུམ་པའི་དོད་དུ་བུག་པ་ཡོད་པ་དང༌། རྫ་མར་གྲགས་པའི་སྟེང་གི་པད་འདབ་ཀྱི་ཤར་དུ་སྤྱན་མའི་ས་བོན་ནམ་ཕྱག་མཚན་ཡོད་པ་རྣམས་ནི་ཕྱི་ཡིན་ལ། དེ་ལས་བཟློག་ཅིང་སྒྲོལ་མའི་ས་བོན་ནམ་ཕྱག་མཚན་ཡོད་པ་ནི་ནང་ཡིན་ནོ།</span><span class="front-title"> །ཞེས་བཤད་དོ། །ཡོ་གའི་ལུགས་ལ་རིགས་ལྔའི་རྡོ་རྗེ་དང་དྲིལ་བུ་སོ་སོར་ཡོད་ཅིང༌། བླ་མེད་ལ་དུས་འཁོར་ལུགས་དང་རྒྱུད་སྡེ་སྤྱི་འགྲོའི་ལུགས་གཉིས། ཌཱ་མ་རུའམ་ཅང་ཏེའུ་ལ་དྲྭ་བ་ཅན། ཐོད་པ་ལྟག་སྤྲོད་ཀྱི་མཚན་ཉིད་དང་བཟོ་ཚུལ་ཁྱད་པར་ཅན། རྒྱན་དྲུག་དང་དགང་གཟར་བླུགས། རྙིང་མའི་རྒྱུད་གཞུང་རྣམས་ལས་རྒྱ་ཆེར་གསུངས་པའི་ཕུར་བུ་རྡོ་རྗེ་རྩེ་ལྔ་དང་སྣ་ཚོགས་རྡོ་རྗེས་མཚན་པའི་ཁ་ཊྭཱཾ་ག་རིགས་</span><span class="front-title">གཉིས། སོགས་ཁོངས་ནས་རལ་གྲི། དགྲ་སྟ། རྩེ་གསུམ་གྱིས་མཚོན་པའི་ཕྱག་མཚན་གྱི་ཚད་དབྱིབས་དང་རྣམ་གཞག་ཞིབ་མོར་ཤེས་པ་ཤིན་ཏུ་གལ་ཆེའང་འདིར་གཞུང་མང་བའི་འཇིགས་པས་མ་སྤྲོས་ལ། དེ་དག་གི་ཚུལ་རྟོགས་པར་འདོད་ན་སློབ་དཔོན་རིག་བྱིན་གྱིས་མཛད་པའི་བྱ་བཏུས་དང༌། གོང་སྨོས་བོད་གཞུང་དེ་དག་སོགས་སུ་གསལ་བ་ལས་ཤེས་པར་བྱའོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྔ་སིལ་གར་འཆམས་སོགས་ཀྱང་ལུས་ཀྱི་ལས། །</span></p>
			<p class="tibetan-commentary-non-indent"><span class="front-title">སྣང་ཤས་དང་འཕྱོར་འདོད་དབང་གིས་སེམས་ཀུན་ཏུ་གཡེང་བའི་རྒྱུ་མ་ཡིན་པར་དཀོན་མཆོག་མཆོད་པའི་དོན་དང་སྔགས་ཀྱི་ཚུལ་དང་འབྲེལ་བར། རྔ་ཆེ་ཆུང༌། སྦུབ་ཆོལ་དང་སིལ་སྙན་བསྐུལ་བ། གར་འཆམས་སྟངས་སྟབས་ལ་སོགས་པ་</span><span class="front-title">རྣམས་ཀྱང་ལུས་ཀྱི་བཟོ་ཁྱད་པར་ཅན་གྱི་ཕྱོགས་སུ་གཏོགས་ཏེ། དེའང་རྔ་ཤིང་གི་རྒྱུ། གཡོགས་ཀྱི་ཚུལ། སྦུབ་སིལ་གྱི་བཟང་ངན་རྣམས་སྔོན་གྱི་བསྟན་བཅོས་དང་དཔྱད་དོན་རྣམས་ལས་འབྱུང་བ་ལྟར་ཤེས་པར་བྱ་ཞིང༌། རྔ་རྡུང་ཚུལ་མཁས་པ་ཙནྡྲ་ཤྲཱིས། </span><span class="tibetan-external-citations">རྒྱ་མཚོ་ཆེན་པོའི་ཀློང་མི་དཀྲུག །རི་རབ་གླིང་བཞི་མཐའ་མི་བསྐོར། །རི་ཐང་མཚམས་ཀྱི་བྲག་མི་གཤག །རི་དྭགས་རྒྱལ་པོའི་གདོང་མི་བསྣུན།</span><span class="front-title"> །ཅེས་དང༌། </span><span class="tibetan-external-citations">ལྕེ་འབབ་བྲང་བརྡུང་སློང་མོའི་སྐད། །བྱ་ཕྲན་གཤོག་རྡེབ་མི་བསྐུལ་བའི། །ཚུལ་བརྒྱད་འོག་ངོས་མཁྱིད་གང་སོར། །རྔ་གཡོག་རང་ལྗིད་ཉིད་ཀྱིས་ནི། །བསྐུལ་མ་ཐག་ཏུ་སོ་སོར་ཕྲལ། །གྲལ་ལ་བསྒྲིགས་ཏེ་བརྡུང་བ་ན། །ཕན་ཚུན་གཅིག་གིས་གཅིག་ནོན་ཙམ། །ནོར་བུ་བསྟར་ལ་བརྒྱུས་པ་ལྟར། །མཐོ་དམན་འབུར་ཁྱོང་སྤང་བར་བྱ། །སྙོམས་ཤིང་མཛེས་པར་བསྟར་ལ་བསྒྲིགས། </span><span class="front-title">།ཞེས་དང༌། </span><span class="tibetan-external-citations">ཞི་བའི་རྔ་</span><span class="tibetan-external-citations">བརྡུང་བྱེད་པ་ན། །རྔ་ཐབས་དལ་ལ་ལྷོད་པར་བརྡུང༌། །རྒྱས་པའི་རྔ་བརྡུང་བྱེད་པ་ན། །རྔ་ཐབས་གསལ་ལ་འཁྲོལ་བར་བརྡུང༌། །དབང་གི་རྔ་བརྡུང་བྱེད་པ་ན། །རྔ་ཐབས་སྙན་ལ་འཇེབས་པར་བརྡུང༌། །དྲག་པོའི་རྔ་བརྡུང་བྱེད་པ་ན། །རྔ་ཐབས་དྲག་ལ་མྱུར་བར་བརྡུང༌། །དྲག་བརྡུང་རྒྱུན་ཆགས་བྱེད་པ་ན། །གནམ་ལྕགས་ལྟར་ཡང་དབབ་པར་བྱ། </span><span class="front-title">།ཞེས་དང༌། སོ་སོའི་ཉམས་སོགས་རྒྱས་པར་བཤད་པ་ལྟར་རོ། །སྦུབ་སིལ་ཡང་དེ་ཉིད་ཀྱིས། </span><span class="tibetan-external-citations">།སོ་སྒྲ་དིང་ཟིལ་ལྡན་པར་བརྡུང༌། །མོ་སྒྲ་སྙན་ཅིང་མཛེས་པར་བརྡུང༌། །ཕྱེད་མ་དྭངས་ཁྲོལ་ཆགས་པར་བརྡུང༌། །ཞི་ལ་སྦྲང་ཆར་ཟིམ་བུ་ལྟར། །རྒྱས་ལ་རྫི་ཆར་གཡེམ་པ་ལྟར། །དབང་ལ་དྲག་ཆར་འབབ་པ་ལྟར། །དྲག་ལ་ཐོག་སེར་འབྱིན་པ་ལྟར། </span><span class="front-title">།ཞེས་སོགས་དང་འདྲ་དཔེ་བཅུ་གཉིས་ཀྱི་སྒོ་ནས་རྔ་སྒྲ་དང་སྦྱོར་བའི་ཚུལ་བཤད་པ་དང༌། འཇམ་དབྱངས་བསོད་ནམས་དབང་པོའི་</span><span class="front-title">རོལ་མོའི་བསྟན་བཅོས་གཅིག་ཤེས་ཀུན་གྲོལ་ལས། </span><span class="tibetan-external-citations">སྤྱིར་གྱི་རོལ་མོ་གང་དཀྲོལ་ཡང༌། །དམ་དུ་གཟུང་བར་མི་བྱ་ཞིང༌། །བྲང་ལག་མི་སྤྲད་མན་ངག་ཡིན། །དབྱུག་པ་ལྟ་བུར་མི་འཕྱར་ཞིང༌། །ཀ་བ་ལྟ་བུར་བསྲང་མི་བྱ། </span><span class="front-title">།ཞེས་དང༌། ཙནྡྲས། </span><span class="tibetan-external-citations">བར་སྣང་མིག་གཡུག་གདངས་མི་དགག །བྲང་དང་པུས་མོ་ལ་མི་རེག </span><span class="front-title">།ཅེས་དང༌། </span><span class="tibetan-external-citations">དཔུང་པ་ལག་ངར་ཚིགས་ནས་ལྷོད། །ལག་པའི་མཐིལ་ནས་འཕྲུལ་ཆགས་ཚད། །རང་ལྗིད་ཁོ་ནས་སྒྲ་བསྐུལ་གྱིས། །འདབ་མའི་རྩེ་མོ་རྩལ་གྱིས་མིན། </span><span class="front-title">།ཅེས་སོགས་སྤང་བླང་གི་མཚན་ཉིད་དང༌། </span><span class="tibetan-external-citations">འཇབ་འཕར་འུར་དིང་སྙན་རྩུབ་དང༌། །ཕྲ་སྦོམ་དྭངས་འཁྲོལ་ལ་སོགས་པའི། །སྒྲ་ཐབས་རྣམ་དབྱེ་རྟོགས་པར་བྱོས། </span><span class="front-title">།ཞེས་སྐབས་</span><span class="front-title">དང་བསྟུན་པའི་སྒྲ་ཐབས་ཀྱི་རྣམ་པར་དབྱེ་བ་ལ་མཁས་དགོས་པ་སོགས་བཤད་དོ། །དེ་བཞིན་དུ་དུས་འཁོར་མཁའ་འགྲོ་རྒྱ་མཚོ་རྡོ་རྗེ་གུར་ཡོ་གའི་རྒྱུད་དང་རྡོ་རྗེ་ཕྲེང་བ་སོགས་ནས་བཤད་པའི་ས་བཟུང་བའི་སྟངས་སྟབས། མཆོད་པའི་གར་གྱི་བྱེ་བྲག་རྣམས་དང༌། རྙིང་མའི་སྒྱུ་འཕྲུལ་ཁྲོ་བོ། ཚོགས་ཆེན་འདུས་པ་སྒྲུབ་པ་བཀའ་བརྒྱད། ཁྱད་པར་རྡོ་རྗེ་ཕུར་པ་ལ་སྦྱོར་བའི་ཁྲག་འཐུང་རྩ་འཆམས། གྲུབ་འཆམས་ཀྱི་རིགས། གཞན་ཡང་གསར་རྙིང་ཐམས་ཅད་ལ་མགོན་འཆམས་སོགས་ཇི་སྙེད་ཡོད་པ་ཐམས་ཅད་སྤྱིར་གར་གྱི་ཉམས་དགུའི་རྣམ་པ་དང་ལྡན་ཅིང༌། ཁྱད་པར་སློབ་དཔོན་ཙནྡྲས། </span><span class="tibetan-external-citations">ལུས་ཀྱི་སྟེང་ལ་སེང་ཆགས་དང༌། །སྐེད་པ་ལ་ནི་འཁྲིལ་ཆགས་དང༌། །ཚིག་བཞི་ལ་ནི་འཕྲུལ་ཆགས་དང༌། །བཞག་ཤ་ལ་ནི་ལྷོད་ཆགས་དང༌། །ཤ་འགྱུར་ལ་ནི་མེར་ཆགས་དང༌། །རྣམ་འགྱུར་ལ་ནི་འགྱིང་ཆགས་དང༌། །སྤྱོད་པ་ལ་ནི་དལ་ཆགས་དང༌། །སྒྱིད་པ་ལ་ནི་ལྡེམ་ཆགས་དང༌། །རྐང་མགོ་ལ་ནི་བདེ་ཆགས་དང༌། །ཀུན་ཏུ་དཔའ་ཞིང་བརྗིད་ཆགས་པའོ། །</span></p>
			<p class="tibetan-regular-indented"><span class="front-title">ཡང་སྨྲས་པ།</span><span class="tibetan-external-citations"> འཇིགས་ཤིང་རྔམས་པའི་གར་རྣམས་ལ། །ཧ་ཅང་གསོར་ན་</span><span class="tibetan-external-citations">སྐྱོན་ཡིན་ནོ། །འགྱིང་ཞིང་མཉེན་པའི་གར་རྣམས་ལ། །ཧ་ཅང་བཙས་ཆུང་སྐྱོན་ཡིན་ནོ། །འཁྱུག་ཅིང་བདེ་བའི་གར་རྣམས་ལ། །ཧ་ཅང་རྟབ་རྟོབ་སྐྱོན་ཡིན་ནོ། །དལ་ཞིང་ལྷོད་པའི་གར་རྣམས་ལ། །ཧ་ཅང་སྒྱིད་ལུགས་སྐྱོན་ཡིན་ནོ། །སྒེག་ཅིང་ཆགས་པའི་གར་རྣམས་ལ། །ཧ་ཅང་བསྒྱུར་ན་སྐྱོན་ཡིན་ནོ། </span><span class="front-title">།ཞེས་དང༌། གཞན་ཡང་སྤང་བླང་གི་བྱེ་བྲག སྤྱིའི་གདམས་པ་བཅས་ཞིབ་པར་བསྟན་པ་རྣམས་ནི་སྤྱིར་ཤེས་དགོས་ལ། བྱེ་བྲག་རང་རང་གི་ལུགས་སྲོལ་འཁྲུལ་མེད་རྩ་བའི་ཁུངས་གང་ཡིན་པ་ལ་མཁས་པར་བསླབ་དགོས་པ་དང༌། ཁྱད་པར་ས་གར་མཆོད་གར་རྣམས་ནི་རྒྱུད་དང་འཕགས་ཡུལ་གྱི་ཕྱག་བཞེས་དང་འབྲེལ་བས་ཁུངས་དང་དགོས་པ་ཆེ་བ་སྨོས་མ་དགོས། རྙིང་མའི་ཁྲག་འཐུང་རྩ་འཆམས་སུ་གྲགས་པ་འདི་ཉིད་རྒྱུད་གང་ནས་བཤད་ན་ཡེ་ཤེས་རྔམ་གློག་ལས། </span><span class="tibetan-external-citations">ཆོས་ཀུན་མཉམ་པའི་ངང་རྟོགས་ནས། །</span><span class="tibetan-external-citations">བསྒུལ་ཞིང་བསྐྱོད་པ་ཐམས་ཅད་ཀུན། །ཕྱག་རྒྱ་ཡིན་པར་དཔའ་བོས་གསུངས། །རང་གི་ལྷ་ཡི་ཏིང་འཛིན་གྱིས། །སྟངས་སྟབས་འདི་ལ་གང་གནས་པ། །སངས་རྒྱས་ཉིད་ཀྱང་སྐྲག་འགྱུར་ན། །དྲེགས་པའི་ཚོགས་ལྟ་སྨོས་ཅི་དགོས། </span><span class="front-title">།ཞེས་དང༌། ཐབས་ཀྱི་ཞགས་པའི་རྒྱུད་ལས་ཀྱང་ཕྱག་རྒྱ་བཅིང་ཚུལ་དེའི་དགོས་པ་བཅས་བསྟན། དེ་ཉིད་སྒྲུབ་པ་པོའི་གང་ཟག་ལྟ་བ་བདེན་པ་དབྱེར་མེད་ལྷག་པའི་ཆོས་སྐུ་ཆེན་པོར་རྟོགས་ཤིང་སྒོམ་པ་ཏིང་ངེ་འཛིན་ལས་སུ་རུང་བས་སྣང་སྤྱོད་ལྷའི་ཕྱག་རྒྱས་ཐེབས་པ་རྡོ་རྗེའི་ཟློས་གར་ལ་རང་བྱན་ཚུད་པས། ཇི་ལྟར་སྒྲུབ་པའི་ཚུལ་སྒྱུ་འཕྲུལ་དྲྭ་བ་རྩ་བཤད་ཀྱི་རྒྱུད། འཇིག་རྟེན་འདས་མདོ་ཧེ་རུ་ཀ་གལྤོ་སོགས་བླ་ན་མེད་པའི་རྡོ་རྗེའི་རིགས་ཀྱི་རྒྱུད་རྣམས་ལས་བསྟན་པའི་དོན་རྒྱལ་པོ་ཛཿནས་མཁས་པ་མི་གསུམ་ལ་བརྒྱུད་དེ་བོད་ཀྱི་ལོ་ཙཱ་བ་རྨ་གཉགས། </span><span class="front-title">དཔལ་གྱི་བུ་བརྒྱད། གནུབས་དང་ཟུར་ནས་འདར་ལ་བཀའ་བབས་ཤིང༌། མཐར་གསང་ཆེན་བསྟན་པའི་མངའ་བདག་སྨིན་གླིང་སྐུ་མཆེད་ནས་རྒྱས་པར་མཛད་ཅིང༌། ལོ་ཆེན་རིན་པོ་ཆེས་འཆམས་ཡིག་ཀུན་བཟང་རོལ་པ་མཛད་དེ་ལེགས་པར་གཏན་ལ་ཕབ་པ་འདི་ལ། དཀྱིལ་འཁོར་གྱི་ས་ཆོག་དང་འབྲེལ་བའི་ཁྲག་འཐུང་རྩ་འཆམས་དང༌། དྲག་པོའི་ལས་སྦྱོར་དང་འབྲེལ་བའི་དགྲ་བགེགས་བྲུབ་འཆམས་གཉིས། </span><span class="tibetan-sabche">དང་པོ་</span><span class="front-title">ལ་དོན་ཚན་བཅུ་གསུམ་གྱི་ཐོག་མར་རང་ལུས་ལ་བགེགས་ཀྱིས་མི་ཚུགས་པའི་ཕྱི་ལྷའི་ང་རྒྱལ་གྱིས་བྱིན་གྱིས་བརླབས་པའི་ཆས་གོས་བགོ་ཞིང་ཕྱག་མཚན་བཟུང༌། </span><span class="tibetan-sabche">གཉིས་པ་</span><span class="front-title">ལྷ་སྲིན་གྱི་ཟེར་མི་ལྡང་བའི་ཕྱིར་གསེར་སྐྱེམས་བསྔོ། </span><span class="tibetan-sabche">གསུམ་པ་</span><span class="front-title">གསང་སྒྲོག་གི་ཉེས་པ་སྤང་བའི་ཕྱིར་སྣོད་བཅུད་དཀྱིལ་འཁོར་དུ་གསལ་བས་ལུས་འགྱུར་ཐུན་མོང་</span><span class="front-title">དུ་གཅེས་པའི་ཡན་ལག་བཅུ། ཕྱག་རྒྱ་ལ་མཁས་པ་གསུམ། ལུས་རྒྱན་དཔེ་གསུམ་དང་མཐུན་པའི་ཡོན་ཏན་དང་ལྡན་པས་དཀྱིལ་འཁོར་གྱི་ས་གཞིར་འགྲོ། </span><span class="tibetan-sabche">བཞི་པ་</span><span class="front-title">རིགས་དང་མཐུན་པའི་རང་གནས་སུ་འདུག </span><span class="tibetan-sabche">ལྔ་པ་</span><span class="front-title">སློབ་དཔོན་འཁོར་ལོའི་མགོན་པོར་བསྐྱེད་ལ་གཞན་སྲས་ཀྱི་བྱ་བས་དཀྱིལ་འཁོར་རྫོགས་པར་སྤྲོས་ལ་བསྐུར་བརླབ་དྲང་བསྟིམ་མཆོད་བསྟོད་བྱ། </span><span class="tibetan-sabche">དྲུག་པ་</span><span class="front-title">ཕྱོགས་ཀྱི་སློབ་མ་རྣམས་རིགས་བཞིའི་ཡུམ་དུ་བྱིན་བརླབ། </span><span class="tibetan-sabche">བདུན་པ་</span><span class="front-title">ཕྱོགས་བཞིའི་ཡུམ་གྱིས་མཆོད་བསྟོད་སྔོན་དུ་འགྲོ་བས་དཀྱིལ་འཁོར་བཤད་པར་གསོལ་བ་གདབ། </span><span class="tibetan-sabche">བརྒྱད་པ་</span><span class="front-title">སློབ་དཔོན་གྱིས་མཁའ་ཁྱབ་ཀྱི་རྒྱལ་བ་རྣམས་ཀྱི་ཐུགས་དམ་བསྐུལ། </span><span class="tibetan-sabche">དགུ་པ་</span><span class="front-title">ཞེ་སྡང་རྡོ་རྗེའི་གར་གྱིས་བཀའ་བསྒོ་ཞིང་བགེགས་བསྐྲད། </span><span class="tibetan-sabche">བཅུ་པ་</span><span class="front-title">དཀྱིལ་འཁོར་ལྷའི་སྟངས་སྟབས་ཀྱིས་ས་</span><span class="front-title">བཟུང་བ་ལ། </span><span class="tibetan-external-citations">འཆམས་བསྐོར་གསུམ་དང་ཆོས་དབྱིངས་བསྐྱེད། །དབང་སྡུད་མཁའ་འགྲོ་དཔའ་བསྐྱེད་དང༌། །ཉམས་པའི་བླ་འགུགས་དམ་ཅན་འབོད། །ནམ་མཁའ་བར་སྣང་ས་གཞི་གསུམ། །འཁོར་ལོ་རྟགས་བརྒྱད་པདྨོར་བརླབ། །རྡོ་རྗེ་ཕྱེད་རྐྱང་སྔགས་གསུམ་གྱིས། །ས་བཙལ་འདུལ་ཞིང་རློབ་པའོ། </span><span class="front-title">།ཞེས་པ་ལྟར་སྔོན་འགྲོའི་སྟངས་སྟབས་བཅུ་གཉིས་ཀྱིས་སྤྱིར་རློབ། </span><span class="tibetan-external-citations">མཁའ་རླུང་རཀྟ་ཞིང་ཆེན་དང༌། །ཀེང་རུས་མེ་དཀྱིལ་གཞལ་ཡས་ཁང༌། </span><span class="front-title">།ཞེས་རྟེན་བསྐྱེད་པ་བདུན། </span><span class="tibetan-external-citations">གཙོ་བོ་དང་ནི་རིགས་བཞི་དང༌། །རིགས་ལྔའི་ཡུམ་དང་གོ་རཱི་བརྒྱད། །སིཾ་ཧ་མ་བརྒྱད་སྒོ་མ་བཞི། །དབང་ཕྱུག་མ་དང་ཕྲ་མེན་གྱི། །བམ་ལེན་དཔལ་ཆེན་སྟོབས་འཆམས་སོ། </span><span class="front-title">།ཞེས་པའི་ནང་ཚན་གཙོ་བོ་དཔལ་ཆེན་པོའི་འགྱིང་འཆམས་ནང་གསེས་དགུ་དང་བཅས་པས་བརྟེན་པ་བསྐྱེད་པ་སྟེ་དངོས་གཞི་སོ་སོའི་སྟངས་སྟབས་ཀྱིས་བྱེ་བྲག་ཏུ་བྱིན་</span><span class="front-title">བརླབ། </span><span class="tibetan-sabche">བཅུ་གཅིག་པ་</span><span class="front-title">ཕྱོགས་བཅུའི་བགེགས་ལ་ཕུར་བུས་གདབ། </span><span class="tibetan-sabche">བཅུ་གཉིས་པ་</span><span class="front-title">རྟག་ཆད་ཀྱི་མཐའ་བསལ། </span><span class="tibetan-sabche">བཅུ་གསུམ་པ་</span><span class="front-title">བསྔོ་སྨོན་དང་ཤིས་པ་བརྗོད་པས་མཐའ་བརྒྱན་པའོ། །དེ་ལྟར་བགྱིས་པས་རྡོ་རྗེའི་ལུས་ཀྱི་སྤྱོད་པ་ལ་བརྟེན་ནས་ཚོགས་གཉིས་རླབས་པོ་ཆེ་སྤེལ་ཞིང་ལས་དང་དངོས་གྲུབ་བདེ་བླག་ཏུ་འགྲུབ་པར་བྱེད་པའི་ཐབས་རྨད་དུ་བྱུང་བ་ཡིན་ལ། བྲུབ་འཆམས་ལའང་དྲག་པོའི་ལས་དང་འབྲེལ་བའི་ཚམ་རྔམ་གྱི་སྟངས་སྟབས་དགོས་པ་ཁྱད་འབྲེལ་ཅན་སྣང་ཡང་འདིར་མ་སྤྲོས་ལ། ས་ལུགས་ཀྱི་ཕུར་པའི་རྩ་འཆམས་ཀྱང་དཔལ་ལྡན་བླ་མ་དམ་པའི་སྐབས་སུ་འདི་ཉིད་ཁ་བསྒྱུར་པ་ཡིན་པ་དང༌། བཀྲ་ཤིས་ཟུར་མང་གི་བདེ་མཆོག་ཚོགས་གར་ཆེན་མོར་གྲགས་པའི་གར་སྣ་སུམ་བརྒྱ་དྲུག་ཅུ་པ་འདིའང་ཏེ་ལོ་སངས་རྒྱས་ཀྱི་རྣམ་</span><span class="front-title">འཕྲུལ་དྲུང་རྨ་སེ་བློ་གྲོས་རིན་ཆེན་ལ་ཆོས་རྗེ་དེ་བཞིན་གཤེགས་པ་འཁོར་ལོ་སྡོམ་པ་དངོས་ཀྱི་སྐུར་བཞེངས་ནས་ཡུད་ཙམ་གཅིག་ལ་བསྩལ་བར་ཡང་གྲགས་ཤིང༌། སངས་རྒྱས་ཞིག་ཆེན་གྱི་ཡེ་ཤེས་ཀྱི་སྐུས་རྗེས་སུ་བཟུང་སྟེ་ཤིན་ཏུ་རྒྱས་པར་བསྩལ་པའི་བྱིན་རླབས་ཀྱི་སྒོ་ཆེན་པོ་ལྡན་པ་དང༌། གུ་རུ་ཆོས་ཀྱི་དབང་ཕྱུག་དག་པའི་སྣང་བར་ཟངས་མདོག་དཔལ་རིར་སློབ་དཔོན་ཆེན་པོའི་སྤྱན་སྔར་བྱོན་པའི་ཚེ་ཇི་ལྟར་མཇལ་ཞིང་རྗེས་སུ་གདམས་པ་བསྩལ་པའི་དོན་མ་ནོར་བ་ཚེས་བཅུའི་གར་འཆམས་ཡོངས་སུ་གྲགས་པ་འདིའང་ཐ་ན་དུད་འགྲོ་ཡན་ཆད་གང་གིས་མཐོང་ཚད་སློབ་དཔོན་ཆེན་པོའི་གདུལ་བྱར་འགྱུར་བའི་ཕན་ཡོན་དང་ལྡན་པར་གསུངས་པས་མཚོན། ཐམས་ཅད་ལའང་དགོས་པ་དང་ལྡན་པས་རང་རང་གི་ལུགས་སྲོལ་ཕྲ་མོ་ཙམ་ཡང་མ་འཆུག་པར་བྱ་དགོས་སོ། །</span></p>
			<p id="_idParaDest-89" class="tibetan-sabche1"><span class="tibetan-sabche">གཉིས་པ་ལུས་བཟོ་ཕལ་པ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཕལ་པ་ཁང་ཁྱིམ་གྲུ་གཟིངས་གོས་རྒྱན་ཟས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཞོམ་དང་སྲུང་བའི་འཁྲུལ་འཁོར་གོ་མཚོན་སོགས། །</span></p>
			<p class="tibetan-commentary-non-indent"><span class="front-title">ལུས་ཀྱི་བཟོ་ཕལ་པ་ནི། རྒྱལ་པོའི་ཕོ་བྲང་སོགས་ཁང་པ་བརྩེགས་པ་དང་ཁང་མིག་ལྔ་བརྒྱ་པ། སྐྱེ་བོའི་ཁང་ཁྱིམ། རྒྱ་མཚོ་ཆེན་པོར་བགྲོད་པའི་གྲུ་གཟིངས་ཆེན་པོ། རྒྱ་གར་བལ་པོ་རྒྱ་ནག་སོགས་ཀྱི་ཆུ་ལ་བགྲོད་པའི་གྲུ་ཆུང༌། ཕོ་མོའི་གོས་དང་རྒྱན་གྱི་ཁྱད་པར། བཟའ་བཏུང་གི་གཡོས་སྦྱོར་བ་རྣམས་དང༌། གཞན་ཡང་ཕ་རོལ་གྱི་དགྲ་སྡེ་གཞོམ་པའི་ངོ་མཚར་གྱི་སྦྱོར་བ་བསྡུས་པའི་རྒྱུད་ལས་བཤད་པ། ཐང་རྫོང་གཞིག་པ་རྡོའི་འཕྲུལ་འཁོར་ཏེ་སྒྱོགས། ཆུ་རྫོང་འཇོམས་པ་གྲུའི་འཕྲུལ་འཁོར། རི་རྫོང་འཇོམས་པ་མེའི་འཕྲུལ་འཁོར། རལ་གྲི་འཁོར་བ་གྲི་གུག་གི་འཕྲུལ་འཁོར། རྩེ་མོ་འབྱེད་པ་རླུང་གི་འཕྲུལ་འཁོར། རྩིག་པ་འཇིག་པ་གུར་གྱི་འཕྲུལ་འཁོར། གོ་ཆ་འཇིག་པ་ལྕགས་མདའི་འཕྲུལ་འཁོར་རྣམས་དང༌། རང་ཕྱོགས་སྲུང་བ་རལ་གྲིའི་</span><span class="front-title">འཕྲུལ་འཁོར། རྒྱལ་རིགས་འཐབ་པ་ཤིང་རྟའི་ཚད། ལྟད་མོ་ལ་འགྲོ་བའི་དོན་དུ་ཁང་བཟང་གི་མཚན་ཉིད། དགའ་སྟོན་གྱི་དོན་དུ་ཁྱོགས་ཀྱི་མཚན་ཉིད། ལྡུམ་རར་བཅུ་བའི་དོན་དུ་ཆུ་གྱེན་དུ་འདྲེན་བའི་འཕྲུལ་འཁོར་སོགས་དང༌། གཞན་ཡང་ཁྲབ་རྨོག་ཕུབ་སོགས་གོ་ཆ་དང༌། མདའ་གཞུ་རལ་གྲི་སོགས་མཚོན་ཆའི་རིགས་བཟོ་བའི་བློ་གྲོས་དང༌། ལག་པའི་རྩལ་རྣམས་སོ། །</span></p>
			<p id="_idParaDest-90" class="tibetan-sabche1"><span class="tibetan-sabche">གཉིས་པ་ངག་བཟོ་ལའང་གཉིས། མཆོག་དང༌། ཕལ་པའོ། །དང་པོ་༼མཆོག་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ངག་བཟོ་མཆོག་གྱུར་རྩོད་འཆད་རྩོམ་པ་དང༌། །</span></p>
			<p class="tibetan-commentary-non-indent"><span class="front-title">ངག་བཟོ་རྣམས་ཀྱི་ནང་ནས་མཆོག་ཏུ་གྱུར་པ་ནི། གཞན་གྱི་ལོག་རྟོག་འཇོམས་པའི་རྩོད་པ་དང༌། གདུལ་བྱ་རྗེས་སུ་འཛིན་པའི་འཆད་པ་དང༌། བསྟན་པ་གསལ་བར་བྱེད་པའི་རྩོམ་པ་དང་གསུམ་ཡིན་ཏེ། དེ་དག་ཀྱང་སོ་སོའི་སྐྱོན་རྣམས་དང་མི་ལྡན་ཞིང་ཡོན་ཏན་རྣམས་ཚོགས་པས་གཟུགས་བརྙན་ཙམ་དུ་མ་སོང་བ་དགོས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ལྷན་སྐྱེས་རོལ་མོ་འདྲེན་བཀུག་སྒྱུར་དང་ལྟེངས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལྗོན་པ་མེ་ཏོག་འཁྲི་ཤིང་ཆུ་ཀླུང་ཟླ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གནད་གསུམ་སྔོན་འགྲོས་སྐྱོན་དྲུག་རྒྱུ་ལྔ་སྤང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཆེན་པོ་དྲུག་སོགས་སྐབས་སུ་བབ་པར་བླང༌། །</span></p>
			<p class="tibetan-commentary-non-indent"><span class="front-title">སློབ་དཔོན་ཙནྡྲ་ཤྲཱིས་དབྱངས་ཀྱི་བསྟན་བཅོས་བློ་གསལ་མགུལ་རྒྱན་ལས། </span><span class="tibetan-external-citations">ཉམས་ལྡན་ངག་གི་རིག་བྱེད་ཀྱིས། །འཕགས་པ་མཆོད་དང་སེམས་ཅན་དོན། །བྱེད་དང་དངོས་གྲུབ་རྣམ་གཉིས་རྒྱུ། </span><span class="front-title">།ཞེས་བཤད་པ་ལྟར་དགོས་པ་དང་ལྡན་པའི་ལྷན་སྐྱེས་</span><span class="front-title">རོལ་མོ་སྟེ་དབྱངས་ཀྱི་བྱེ་བྲག་དཀོན་མཆོག་མཆོད་པའི་དབྱངས་འདུལ་བ་ལས་ཀྱང༌། </span><span class="tibetan-external-citations">དང་པོར་སྟོན་པས་གླུ་གར་དང་རོལ་མོའི་སྒྲ་སོགས་བྱེད་པ་བཀག་པས། སངས་རྒྱས་ཀྱི་བསྟོད་ཚིག་ལ་སོགས་པའི་ཁ་ཏོན་རྣམས་ཅལ་ཅོལ་རམ་རོམ་དུ་གྱུར། དེ་ལ་མུ་སྟེགས་སོགས་ཀྱིས་འཕྱས་ཤིང་ཁྱིམ་པ་རྣམས་མ་དད་པ་ལ་བརྟེན་ནས། ཁྱིམ་བདག་མགོན་མེད་ཟས་སྦྱིན་གྱིས་སྟོན་པ་ལ་ཞུས། དེའི་ཚེ་སྟོན་པས། དཀོན་མཆོག་མཆོད་པའི་དོན་དུ་དབྱངས་ཀྱི་ང་རོ་བྱ་བར་རྗེས་སུ་གནང་བ་ལ། དབྱངས་ཀྱི་ང་རོ་ཇི་ལྟར་བྱ་མ་ཤེས་པར་སླར་ཞུས་པས། བྲམ་ཟེ་རིག་བྱེད་འདོན་པ་ལྟ་བུའི་གདངས་ཀྱིས་འདོན་པར་གསུངས། </span><span class="front-title">སྔགས་ཀྱི་སྐབས་ལོ་ཆེན་རིན་ཆེན་བཟང་པོ་ནས་དར་བའི་ཡོ་གའི་གདངས་དང༌། མགོན་པོ་ལྕམ་དྲལ་གྱི་གདངས་དབྱངས་ཆེ་ཆུང༌། སྔགས་རྙིང་མའི་རིག་འཛིན་རྣམས་ཀྱི་གསུང་རྒྱུན་བར་མ་ཆད་པ་རྣམས་ནི་སྔ་</span><span class="front-title">ཤོས་ཡིན་ལ། ཕྱིས་སུ་གྲུབ་མཐའ་སོ་སོར་གྲགས་པ་རྣམས་ཀྱང་དགོས་པ་དང་ལྡན་པ་འབའ་ཞིག་ཡིན་ཏེ། དེ་དག་སྤྱིར་བསླབ་པའི་གནས། སློབ་པའི་སློབ་དཔོན། བསླབ་ཡུལ་སློབ་མ། ཇི་ལྟར་སློབ་པའི་ཚུལ། སྐྱོན་དང་ཡོན་ཏན་སོགས་འདིར་མ་སྨོས་ལ། བསླབ་བྱའི་དབྱངས་ཀྱི་ངོ་བོ་ང་རོ་རྣམ་པ་བཞི། ཡན་ལག་བཅུ་གཉིས། སྤེལ་མའི་སྦྱོར་བ་མཐའ་ཡས་པར་འགྱུར་ཞིང༌། དེའང་ང་རོ་བཞི་ལས་ ༼༡༽ གང་གིས་འདྲེན་པ་ལའང་ལྔ། ཨ་ཞེས་དྲང་པོ། ཨེ་བསྒྲེང་བ། ཨི་བཀུག་པ། ཨོ་བསྟོད་པ། ཨུ་ཞེས་སྨད་པའི་ང་རོས་དྲངས་པའོ། །༼༢༽ ཁུག་གིས་བཀུག་པ་ལ་རྐྱང་པ་དང་བརྩེགས་པ། ༼༣༽ ཉིས་འགྱུར་གྱིས་བསྒྱུར་བ་ལ་མགྲིན་བསྒྱུར། ལྕེ་བསྒྱུར་སྣ་ལྡན་བསྒྱུར་གསུམ། ༼༤༽ ལྟེངས་ཀྱིས་ལྟེངས་པ་ལ་རིང་བ་དང་ཐུང་བའི་ལྟེངས་གཉིས་ཏེ། དེ་དག་ཀྱང༌། ས་སྐྱ་པཎ་ཆེན་གྱིས།</span><span class="tibetan-external-citations"> མཆོད་དབྱངས་བསྒྱུར་བ་གཙོ་བོ་སྟེ། །གླུ་ལ་འདྲེན་པ་གཙོ་བོ་</span><span class="tibetan-external-citations">ཡིན། །རྟོགས་བརྗོད་ལ་ནི་འགྱུར་ཐུང་ངོ༌། །རྗེས་སུ་བརྗོད་ལ་བསྒྱུར་འདྲེན་ཐུང༌། །སྤྱིར་ནི་ཀུན་ལ་ཀུན་འཇུག་ཀྱང༌། །འདི་དག་གཙོ་བོར་འདྲེན་པ་མཐོང༌། </span><span class="front-title">།ཞེས་གསུངས་པ་ལྟར་རོ། །དེའང་རྟོགས་སླ་བའི་ཕྱིར་དཔེ་དང་སྦྱར་ན། འདྲེན་པ་གཙོ་བོར་བྱེད་པ་ལ་དཔག་བསམ་ལྗོན་ཤིང༌། བཀུག་པ་གཙོ་བོར་བྱེད་པ་ལ་མེ་ཏོག་འཁྲི་ཤིང༌། ལྟེང་གཙོ་བོར་བྱེད་པ་ལ་དབུས་ཞན་པས་ཆུ་ཀླུང་དལ་གྱིས་འགྲོ་བ། འགྱུར་ཁུག་མང་བ་ལ་རྒྱ་མཚོའི་ཟླ་བ་ཞེས་བཤད་དོ། །ཐམས་ཅད་ཀྱང་སྤོབས་པའི་གནད། དུས་ཀྱི་གནད། སྦྱངས་པའི་གནད་གསུམ་སྔོན་དུ་འགྲོ་བས། ཡེངས་པ་སོགས་བློའི་སྐྱོན། ཟུར་མ་ཕྱིན་པ་སོགས་ཚིག་གི་སྐྱོན། འཕེལ་འགྲིབ་སོགས་གདངས་ཀྱི་སྐྱོན། ཡ་ཡོ་སོགས་ལུས་ཀྱི་སྐྱོན། མི་འགྲིག་པ་གྲོགས་ཀྱི་སྐྱོན། སྨྲ་དགོད་སོགས་ཉན་པ་པོའི་སྐྱོན་ཏེ་སྐྱོན་དྲུག་དང༌། གཞན་ཡང༌། </span><span class="tibetan-external-citations">ཚིག་ལ་རྨོངས་ན་</span><span class="tibetan-external-citations">བརྙས་པའི་རྒྱུ། །དབྱངས་སྦྱོར་མེད་ན་བཞད་གད་རྒྱུ། །དུས་ཚོད་མེད་ན་སྐྱོ་བའི་རྒྱུ། །དགོས་པ་མེད་ན་སྡིག་པའི་རྒྱུ། །མཁས་པ་འདུ་ཞིང་མང་པོས་བསྐོར། །གྲོགས་པོ་ངན་ཞིང་འགྲན་ཟླ་མང༌། །སྦྱངས་པ་ཆུང་ཞིང་སྤོབས་པ་ཞན། བློ་གྲོས་ངན་པ་སྡུག་པའི་རྒྱུ། </span><span class="front-title">།ཞེས་པ་ལྟར་སྡིག་པ་འབྱུང་བའི་རྒྱུ་ལྔ་སྤངས། ཇི་སྐད་དུ། </span><span class="tibetan-external-citations">ཆེན་པོ་དྲུག་ལ་མ་གྱེར་ན། །ཡོ་ག་དབྱངས་ཀྱི་བསྟན་པ་ནུབ། </span><span class="front-title">།ཅེས་གསུངས་ཤིང༌། སློབ་དཔོན་ཙནྡྲས། </span><span class="tibetan-external-citations">ཆེན་པོ་དྲུག་ལ་གྱེར་བར་བྱ། །སྒྲུབ་མཆོད་དབང་བསྐུར་རབ་ཏུ་གནས། །དུས་མཆོད་གཤིན་དོན་སྦྱིན་སྲེག་རྒྱས། </span><span class="front-title">།ཞེས་པ་ལྟར་སྐབས་སུ་བབ་པས་བླང་ངོ༌།</span></p>
			<p class="tibetan-root-text_tibetan-root-text-first-line"><span class="tibetan-root-text">ཚོགས་སུ་སེང་གེའི་ང་རོ་ལ་སོགས་པ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཁྱད་པར་བཅུ་གཉིས་གཞན་ཡང་འཚམས་པར་སྦྱར། །</span></p>
			<p class="tibetan-commentary-non-indent"><span class="front-title">སྐབས་སུ་བབ་པ་ཇི་ལྟར་བླང་ན། ཚོགས་སུ་ལེན་པའི་དབྱངས་སྐད་གཟེངས་མཐོ་བར་དགོས་པས་སེང་གེའི་ང་རོ་ཞེས་བྱ་བ་དང༌། སོགས་ཁོངས་ནས་ལེན་ཚུལ་གྱི་ཁྱད་པར་བཅུ་གཉིས་དང༌། གཞན་ཡང་ཇི་ལྟར་འཚམས་པར་སྦྱར་དགོས་ཏེ། ཇི་</span><span class="front-title">སྐད་དུ། </span><span class="tibetan-external-citations">ཚོགས་སུ་སེང་གེའི་ང་རོ་སྟེ། །དབེན་པར་བུང་བ་རོལ་བའི་ཚུལ། །མཁས་པའི་འདུན་སར་ནེ་ཙོའི་དབྱངས། །རྨ་བྱ་འཇོལ་སྒེག་རྨོངས་ནང་དུ། །སྐྱོ་ཚེ་དང་བ་ཀུན་འདྲེན་པ། །རྗེས་སུ་དགའ་ལ་འདོད་ལྷའི་མདའ། །མཆོད་ལ་དགའ་བའི་མེ་ཏོག་སྟེ། །བ་ཚྭའི་ཆུ་ཀླུང་སྡིག་སྦྱོང་ལ། །རང་ཕྱོགས་བསྟོད་ན་ལྷ་ཡི་རྔ། །ཕ་རོལ་སྨོད་ན་འཁོར་ཟིལ་གནོན། །ཀུན་ཏུ་སྙན་པ་དྲི་ཟའི་དབྱངས། །སྤེལ་བ་མེ་ཏོག་ཕྲེང་ལྡན་ཡིན། །དེ་ལ་སོགས་པའི་རྣམ་པ་ཡིས། །སྤེལ་བའི་ཁྱད་པར་ལེགས་བརྟགས་ཏེ། །དབྱངས་ཀྱི་སྦྱོར་བ་གཞན་ལ་ཡང༌། །ཇི་ལྟར་འཚམས་པར་སྦྱར་བར་བྱ། </span><span class="front-title">།ཞེས་བཤད་པ་ལྟར་རོ། །དཀྱུས་སུ་ཉེ་བར་མཁོ་བའི་མཚན་ཉིད་མདོར་བསྡུ་ན། </span><span class="tibetan-external-citations">འདེགས་དང་འཇོག་དང་སྦོམ་དང་ཕྲ། །གྲིམ་དང་ལྷོད་དང་འགྱུར་དང་ལྡེམ། །སྙན་གསང་གཅོད་སྦྲེལ་བཅུ་གཉིས་སོ། </span><span class="front-title">།ཞེས་པ་སྟེ། དེ་དག་ཀྱང་ཙནྡྲས། </span><span class="tibetan-external-citations">རིང་ཡང་མགོ་</span><span class="tibetan-external-citations">ལུས་འཚམས་པ་དང༌། །ཐུང་ཡང་ཡན་ལག་རྫོགས་པའོ། །བརྗིད་དང་ལྡན་ཡང་སྒེག་ཆགས་པ། །སྙན་ཡང་རུས་པ་མ་ཤོར་དང༌། །གྱོང་ཡང་སྐབས་སུ་ཁུགས་པ་དང༌། །དིག་ཀྱང་ཚིག་གི་གོ་གསལ་དང༌། །མགྲིན་པ་མང་ཡང་སྐད་ཅིག་དང༌། །སྐད་ཅིག་ང་རོ་དུ་མས་བརྒྱན། །མདོར་ན་བླུན་པོ་ཡིད་འཛིན་ཅིང༌། །མཁས་པ་དགྱེས་པ་བསྐྱེད་པའོ། །ཡོན་ཏན་མཆོད་འོས་ཐམས་ཅད་མཉེས། །ཡ་རབས་དང་འདྲེན་དམན་པ་མགུ། །ཟིལ་ཆགས་མང་པོའི་དབུས་ན་བརྗིད། །མཁས་པའི་ཡིད་འཕྲོག་ཀུན་གྱིས་བསྔགས། །དགྲ་བགེགས་འབྱེར་ཞིང་དངོས་གྲུབ་འདུ། །འདི་ལས་བདེན་འབྲས་འབྱུང་བར་ངེས། </span><span class="front-title">།ཞེས་གསུངས་པའི་མཚན་ཉིད་དང་ལྡན་པར་བྱའོ། །</span></p>
			<p id="_idParaDest-91" class="tibetan-sabche1"><span class="tibetan-sabche">གཉིས་པ་༼ཕལ་པ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཕལ་པ་གླུ་དང་གླིང་བུ་གྲལ་འཕྲོས་སོགས། །</span></p>
			<p class="tibetan-commentary-non-indent"><span class="front-title">ངག་བཟོ་ཕལ་པ་ནི། དགའ་སྟོན་གྱི་སྐབས་ཁྲོམ་གྱི་དབུས་སུ་གླུ་གཞས་ཀྱི་སྦྱོར་བ་འདོད་པ་དང་ནོར་གྱི་གཏམ་ལ་སོགས་པ་ལུགས་གང་གིའང་དོན་དང་འབྲེལ་ཞིང་གདངས་སྙན་པའི་གླུ་ལེན་པ་ལ་སྤ་བ། ཁ་གཤགས་འགྱེད་པ་སོགས་ཀྱང་དོན་བཟང་ལ་ཐོགས་པ་མེད་པ་དང༌། </span><span class="tibetan-external-citations">གླིང་བུ་པི་ཝང་རྫ་རྔ་དང༌། །མཁར་རྔ་རྔ་ཟླུམ་རྔ་བོ་ཆེ། །རྔ་ཕྲན་ཆ་ལང་ཀ་ན་ཌི། །དུང་དང་རྒྱུད་མངས་ལ་སོགས་པ། །ཇི་སྙེད་སིལ་སྙན་སྦྱོར་བཤད་པ། །དེ་སྙེད་ལ་ནི་མཁས་པར་བྱ། </span><span class="front-title">།ཞེས་གསུངས་པ་ལྟར་རྣམ་པར་རྩེ་བའི་རོལ་མོའི་སྦྱོར་བ་རྣམས་དང༌། འབེལ་གཏམ་མམ་གྲལ་འཕྲོས་སྐད་ཆེ་ལ་སྒྲ་</span><span class="front-title">དག་པ། དོན་བཟང་ལ་ཚིག་གི་སྐྱོན་གྱིས་མ་བསླད་པ་ལ་སོགས་པ་རྣམས་སོ། །</span></p>
			<p id="_idParaDest-92" class="tibetan-sabche1"><span class="tibetan-sabche">གསུམ་པ་ཡིད་བཟོ་ལ་གཉིས། མཆོག་དང༌། ཕལ་པའོ། །དང་པོ་༼མཆོག་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཡིད་བཟོ་མཆོག་ནི་ལེགས་གསུང་ཐོས་བསམ་སྒོམ། །</span></p>
			<p class="tibetan-commentary-non-indent"><span class="front-title">ཡིད་ཀྱི་བཟོ་གནས་སུ་གྱུར་པ་མཆོག་གམ་ཁྱད་པར་ཅན་ནི། ལེགས་པར་གསུངས་པའི་བཀའ་དང༌། དེའི་དགོངས་པ་འགྲེལ་བར་བྱེད་པའི་བསྟན་བཅོས་ཁྱད་པར་དུ་འཕགས་པ་རྣམས་ལ། དང་པོ་ཐོས་པས་བླང་དོར་གྱི་མིག་ཕྱེད་པ། བར་དུ་ལེགས་</span><span class="front-title">པར་བསམ་པས་ཐེ་ཚོམ་གྱི་སྒྲོ་འདོགས་ཆོད་པ། ཐ་མ་ཚུལ་བཞིན་བསྒོམས་པས་གནས་ལུགས་ཀྱི་དོན་གཏན་ལ་ཕེབས་པ་རྣམས་སོ། །</span></p>
			<p id="_idParaDest-93" class="tibetan-sabche1"><span class="tibetan-sabche">གཉིས་པ་༼ཕལ་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཕལ་པ་རིག་གནས་བཅོ་བརྒྱད་སྒྲ་ཚད་སོགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ས་གཞི་རིན་ཆེན་ལྗོན་ཤིང་རྟ་གླང་གཏེར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཕོ་མོ་བརྟག་པ་བརྒྱད་དང་ཐུན་མོང་དུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལུགས་ཀྱི་བསྟན་བཅོས་སྒྱུ་རྩལ་དྲུག་ཅུ་བཞི། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྡེ་བཞི་ལ་སོགས་རྣམ་གྲངས་ཅི་སྙེད་དོ། </span></p>
			<p class="tibetan-commentary-non-indent"><span class="front-title">ཡིད་བཟོ་ཕལ་པ་ནི། མཛོད་ཀྱི་རང་འགྲེལ་དུ། </span><span class="tibetan-external-citations">རོལ་མོ་འཁྲིག་ཐབས་འཚོ་ཚིས་གྲངས་དང་སྒྲ། །གསོ་སྤྱད་ཆོས་ལུགས་བཟོ་འཕོངས་གཏན་ཚིགས་དང༌། །རྣལ་འབྱོར་ཐོས་པ་དྲན་པ་སྐར་མའི་སྤྱད། །རྩིས་མིག་འཁྲུལ་འཁོར་སྔོན་རབས་སྔོན་བྱུང་རིགས། །འདི་དག་རིག་པའི་གནས་ཆེན་བཅོ་བརྒྱད་ཡིན། </span><span class="front-title">།ཅེས་བཤད་པ་རྣམས་དང༌། གོང་དུ་སྨོས་པའི་སྒྲ་དང་ཚད་མ་ལ་སོགས་པ་རྣམས་དང༌། ས་གཞི་དང་ཆུ་བརྟག་པ་སློབ་དཔོན་དུ་ཧ་རས་བྱས་པའི་འབུམ་དཀར་ནག་ཁྲ་གསུམ་གྱི་རྒྱུད་ལ་སོགས་པ་ལྟ་བུ་དང༌། རིན་པོ་ཆེ་བརྟག་པ་པཎྜི་ཏ་མ་ཧཱ་ཨོ་ཥ་དྷིས་མཛད་པའི་བསྟན་བཅོས་དང༌། དེ་ལས་འཕྲོས་ནས་བོད་དུ་བྱས་པ་དཔྱད་དོན་པད་དཀར་ཆུན་པོ་སོགས་སྔ་ཕྱི་དུ་མར་བྱུང་བ་རྣམས་དང༌། མིའི་ནོར་བུ་གསང་སྔགས་ནང་གི་ལྷུང་བཟེད་ཀ་པཱ་ལའང་དེར་གཏོགས་པས་དེའི་ཚུལ་རྒྱུད་ཆེན་སྡོམ་པ་འབྱུང་བ་སོགས་ལས་གསལ་བར་གསུངས་པ་ལྟར་བོད་ཀྱི་མཁས་པ་རྣམས་ཀྱི་ཡིག་ཆ་དང༌། རྒྱུད་བམ་རི་ཐོད་མཁར། སྒེར་རྒྱུད་དུར་ཁྲོད་ཐོད་ནག </span><span class="front-title">ལུང་ལྷ་མོ་གནས་མཁར་སོགས་ལ་བརྟེན་པའི་མན་ངག་གཏེར་མའི་ཕྱོགས་ལས་ཀྱང་འབྱུང་བ་རྣམས་དང༌། ལྗོན་ཤིང་དང་གླང་པོ་བརྟག་པ་བོད་དུ་མ་འགྱུར་ལ། ས་འོག་གི་གཏེར་བརྟག་པའང་རྒྱུད་སྡེ་འགའ་ཞིག་ལས་ཕྱོགས་མཚོན་གསུངས་པ་ཙམ་ལས་རྒྱ་གཞུང་ཁུངས་ཐུབ་མ་འགྱུར། རྟ་བརྟག་པ་དྲང་སྲོང་གིས་བྱས་པའི་ཤ་ལི་ཧོ་ཏྲ་དང༌། གྲུ་གུ་སེང་མདོ་འོད་ཆེན་གྱིས་བསྒྱུར་པའི་མེ་ལོང་སྐོར་གསུམ་དང༌། རྒྱལ་པོ་ཁྲི་སྲོང་ལྡེའུ་བཙན་ལ་སོགས་པ་རྗེ་བློན་བཅུ་གསུམ་གྱིས་བྱས་པའི་བསྟན་བཅོས་སོ་སོ་བ་རྣམས་དང༌། མི་དཔྱད་ཐོར་བུ་དང་ཁྱད་པར་རྒྱུད་སྡེ་ལས་བཤད་པའི་རྣལ་འབྱོར་ཕོ་མོ་བརྟག་པ། གསང་སྔགས་རྙིང་མའི་མཁའ་འགྲོ་བརྟག་འབུམ་ལས་བཤད་པའི་བུད་མེད་བརྟག་པ་བཅས་བརྒྱད་དང༌། ཤེས་རབ་སྡོང་བུར། </span><span class="tibetan-external-citations">མི་ཡི་ཆོས་ལུགས་ལེགས་སྤྱད་ན། །ལྷ་ཡུལ་འགྲོ་བ་ཐག་མི་རིང༌། །ལྷ་དང་མི་ཡི་ཐེམ་སྐས་</span><span class="tibetan-external-citations">ལ། །འཛེགས་ན་ཐར་པ་གམ་ན་ཡོད། </span><span class="front-title">།ཅེས་གསུངས་པ་ལྟར་གཙུག་ལག་གཉིས་ཀྱི་ཐུན་མོང་རྩ་བའམ་ཐོག་མར་འཇུག་པའི་གཞི་ལུགས་ཀྱི་བསྟན་བཅོས་བཤེས་པའི་སྤྲིང་ཡིག ཤེས་རབ་བརྒྱ་པ། ཤེས་རབ་སྡོང་བུ། སྐྱེ་བོ་གསོ་ཐིགཚིགས་སུ་བཅད་པའི་མཛོད། ཚིགས་སུ་བཅད་པ་བརྒྱ་པ༌། དྲི་མ་མེད་པའི་དྲིས་ལེན། ཙན་ཀའི་རྒྱལ་པོའི་ལུགས་ཀྱི་བསྟན་བཅོས་མ་སུ་རཀྵས་མཛད་པ་དང༌། དེ་དག་ཐམས་ཅད་ཀྱི་སྙིང་པོ་བསྡུས་པ་ས་སྐྱའི་ལེགས་བཤད། གཞན་ཡང་བོད་དུ་རྒྱལ་བ་ཏེ་ནེ་དང་འབྲོམ་སྟོན་པས་མཛད་པའི་ལྷ་ཆོས་མི་ཆོས་གནད་ཀྱི་ཕྲེང་བ་སོགས་ལའང་མཁས་པར་བྱ་དགོས་པ་དང༌། གཞན་ཡང་སྒྱུ་རྩལ་དྲུག་ཅུ་རྩ་བཞི་ནི། བྱེ་བྲག་རྟོགས་བྱེད་དུ། བཟོ་ལ་སོགས་པར་གཏོགས་པ་སུམ་ཅུ་ནི། ཡི་གེ། ལག་རྩིས། གྲངས། རྩིས་ཆེན། ཐོར་ཚུགས། གོམ་སྟབས། ལྕགས་ཀྱུས་བསྒྱུར་ཐབས། རལ་</span><span class="front-title">གྲིའི་ཐབས། ཞགས་པ་གདབ་པ། མདའ་བོ་ཆེ་འཕེན་པ། མདུན་དུ་བསྣུར་བ། ཕྱིར་བསྣུར་བ། གཅད་པ། དྲལ་བ། དབུག་པ། རྒྱང་ནས་འཕོག་པ། སྒྲ་གྲགས་པར་འཕོག་པ། གནད་དུ་འཕོག་པ། མི་ཚོར་བར་འཕོག་པ། ཚབས་ཆེ་བར་ཕོག་པ། མཆོངས་པ། གྱད་ཀྱི་འཛིན་སྟངས། བང༌། རྐྱལ། བརྒལ་བ། གླང་པོ་ཆེའི་གཉར་ཞོན་པ། རྟ་ལ་ཞོན་པ། ཤིང་རྟའི་ཐབས། མདའ་གཞུ། གྱད་སྟོབས་དང་སུམ་ཅུའོ། །རོལ་མོའི་བྱེ་བྲག་བཅོ་བརྒྱད་ནི། གར་མཁན། བྲོ། རྔ་བོ་ཆེ། རྫ་རྔ། རྔ་ཕྲན། རྔ་ཆེན་པོ། འཁར་རྔ། པི་ཝང་རྒྱུད་གཅིག་པ། རྫ་རྔ་ཁ་གཅིག་པ། ལྕགས་ཀྱི་སིལ་ཁྲོལ། འཁར་བའི་སིལ་ཁྲོལ། པི་ཝང་རྒྱུད་གསུམ་པ། རྔ་མུ་ཀུནྡ། སིལ་སྙན་གླུ་དབྱངས་དང་བསྟུན་པ། ཕེག་རྡོབ། རོལ་མོའི་སྒྲ། པི་ཝང༌། གླིང་བུ་དང་བཅོ་བརྒྱད་དོ། །གླུ་དབྱངས་ཀྱི་ངེས་པ་བདུན་ནི། བར་མ། དྲང་སྲོང༌། ས་འཛིན། དྲུག་ལྡན། </span><span class="front-title">ལྔ་པ། བློ་གསལ། འཁོར་ཉན་དང་བདུན་ནོ། །གར་གྱི་ཆ་བྱད་དགུ་ནི། སྒེག་པ། དཔའ་བ། མི་སྡུག་པ། དྲག་ཤུལ། བཞད་གད། འཇིགས་རུང༌། སྙིང་རྗེ། རྔམས་པ། ཞི་བ་དང་དགུའོ། ཞེས་བཤད་ཅིང༌། སློབ་དཔོན་ཚུལ་ཁྲིམས་བསྐྱངས་ཀྱིས་ལུང་ཕྲན་ཚེགས་ཀྱི་རྒྱ་ཆེར་འགྲེལ་དུའང་དེ་དང་འདྲ་མིན་གསུངས་པ་ལ་སོགས་པ་རྣམས་བཟོ་གནས་ཕལ་པ་གཙོ་བོར་ཡིད་སྔོན་དུ་འགྲོ་བའི་བྱ་བ་ཅན་ཡིན་ལ། དེ་ཐམས་ཅད་ཀྱང་བསྡུ་ན་སྡེ་བཞིར་འདུ་བ་ཡིན་ཏེ། ༼༡༽ དེ་ལ་ནོར་རམ་དོན་གྱི་སྡེ་ནི་ཐོས་པ་ལ་སོགས་པ་དང༌། རྫས་ཀྱི་དངོས་པོ་ཚོང་དང་རིན་པོ་ཆེ་ལ་སོགས་པ་ལོངས་སྤྱོད་བརྩོན་པས་སྒྲུབ་ཅིང༌། བསགས་པ་རྣམས་བསྲུང་བའོ། ༼༢༽ །འདོད་པའི་སྡེ་ནི། ངན་འགྲོ་མ་ཡིན་པ་ལྷ་མི་སོགས་ཀྱི་འདོད་པའི་ཡོན་ཏན་ཡུལ་ལ་ཉེ་བར་སྤྱོད་པའོ། ༼༣༽ །ཆོས་ཀྱི་སྡེ་ནི། མངོན་མཐོ་མཐོ་རིས་གསུམ་དང༌། ངེས་ལེགས་བྱང་ཆུབ་གསུམ་གྱི་</span><span class="front-title">རྒྱུ་སྡེ་དཀར་པོའི་ཆོས་མཐའ་ཡས་པའོ། ༼༤༽ །ཐར་པའི་སྡེ་ནི། སྡུག་བསྔལ་རྒྱུ་བཅས་ལས་ལྡོག་པའི་ཐེག་པ་གསུམ་གྱི་བྱང་ཆུབ་བོ། །དང་པོ་གཉིས་འཁོར་བའི་དབང་དུ་བྱས་ཏེ། འདོད་པ་དོན་དུ་གཉེར་བ་དག་དེའི་རྒྱུར་ནོར་སྒྲུབ་པ་དང༌། ཕྱི་མ་གཉིས་མྱང་འདས་ཀྱི་དབང་དུ་བྱས་ཏེ། ཐར་པ་དོན་གཉེར་རྣམས་ཆོས་བསྒྲུབ་པ་ལ་བརྩོན་པའི་ཕྱིར་རྒྱུ་འབྲས་ཕྲུགས་གཉིས་ཀྱི་ཚུལ་དུ་གནས་པའོ། །སོགས་ཁོངས་ནས་ཤེས་བྱའི་རྣམ་གྲངས་ཇི་སྙེད་ཐམས་ཅད་ཡིད་ཀྱི་བཟོར་འདུས་ཏེ། </span><span class="tibetan-external-citations">ཀུན་མཁྱེན་དྲི་མེད་འོད་ཟེར་གྱིས། འགྲོ་བ་དྲུག་དང་སྐྱེ་བ་རྣམ་པ་བཞི། །བཞི་དྲུག་དུས་བཅུ་དངོས་པོ་བཅུ་བདུན་དང༌། །ཡོ་བྱད་བཅུ་བཞི་རྗེས་སུ་སྤྱོད་པ་བརྒྱད། །འཇིག་རྟེན་སྤྱོད་བཅུ་གཏམ་ནི་རྣམ་པ་གསུམ། །ཉེས་རྩོམ་ཉེར་གཉིས་དེ་བཞིན་སེམས་ཅན་རིགས། །དྲུག་ཅུ་རྩ་གསུམ་དུས་བརྒྱད་འཇུག་པ་བཞི། །འཚོ་བ་དྲུག་དང་ཀུན་ནས་བསྲུང་བ་</span><span class="tibetan-external-citations">དྲུག །ང་རྒྱལ་བདུན་དང་རྒྱགས་པ་རྣམ་པ་བདུན། །ཐ་སྙད་བཞི་དང་ཐ་སྙད་མང་པོའི་གཞི། །མཁས་པ་དྲུག་དང་བཀའ་ཡི་དངོས་པོ་དགུ། །འཁོར་གྱི་དངོས་པོ་བརྒྱད་ལ་སོགས་པར་གྲགས། </span><span class="front-title">།ཞེས་པ་ལ་སོགས་པ་གསུངས་སོ། །</span></p>
			<p id="_idParaDest-94" class="tibetan-sabche1"><span class="tibetan-sabche">བཞི་པ་གསོ་བ་རིག་པ་བཤད་པ་ལ་གཉིས། དགོས་པ་དང་འབྲེལ་བའི་བཤད་བྱ་ངོས་བཟུང༌། གསོ་རིག་དངོས་ཀྱི་ཚུལ་བཤད་པའོ། །དང་པོ་༼དགོས་པ་དང་འབྲེལ་བའི་བཤད་བྱ་ངོས་བཟུང་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལུས་སྲོག་གསོ་བའི་རིག་པ་ཀུན་གྱི་བཅུད། །</span></p>
			<p class="tibetan-root-text_tibetan-root-text-last-line"><span class="tibetan-root-text">དཔལ་ལྡན་རྒྱུད་ཆེན་བདུད་རྩི་སྙིང་པོའི་ལུས། །</span></p>
			<p class="tibetan-commentary-non-indent"><span class="front-title">རྟེན་ལུས་དང་བརྟེན་པ་སྲོག་བཅས་མི་ན་བར་གནས་ཤིང་ན་བ་གསོ་བར་བྱེད་པའི་རིག་པ་སྟོན་པའི་གཞུང་ལུགས་མཐའ་ཡས་ཀྱང༌། དེ་དག་ཐམས་ཅད་ཀྱི་བཅུད། དཔལ་ལྡན་བདུད་རྩི་སྙིང་པོ་ཡན་ལག་བརྒྱད་པ་གསང་བ་མན་ངག་གི་རྒྱུད་ཆེན་པོ་ཞེས་བྱ་བ། གོ་སླ། དོན་བཟང༌། ཡན་ལག་བརྒྱད་ཀྱི་དོན་རྫོགས་པར་སྟོན་ཅིང་མཆོག་དམན་ཀུན་ལ་ཕན་པ་རླབས་སུ་ཆེ་བས་བོད་དུ་འགྱུར་བའི་བཀའ་དང་བསྟན་བཅོས་རྣམས་ཀྱི་ནང་ནས་ངོ་མཚར་རྨད་དུ་བྱུང་བ་འདིའི་ལུས་རྣམ་པར་གཞག་པ་རགས་པ་ཙམ་ཤེས་ན། གསོ་དཔྱད་ཀུན་གྱི་དོན་བདེ་བླག་ཏུ་མཐོང་བར་འགྱུར་བས་མདོ་ཙམ་བཤད་པར་བྱ་བ་ཡིན་ནོ། །</span></p>
			<p id="_idParaDest-95" class="tibetan-sabche1"><span class="tibetan-sabche">གཉིས་པ་༼གསོ་རིག་དངོས་ཀྱི་ཚུལ་བཤད་པའོ་༽ལ་གཉིས། རྒྱུད་བཞིའི་ལུས་མདོར་བསྟན། གསོ་བའི་ཚུལ་བཞི་རྒྱས་པར་བཤད་པའོ། །དང་པོ་༼རྒྱུད་བཞིའི་ལུས་མདོར་བསྟན་༽ལ་བཞི། རྩ་རྒྱུད། བཤད་རྒྱུད། མན་ངག ཕྱི་མའི་རྒྱུད་ཀྱི་ལུས་མདོར་བསྟན་པའོ། །དང་པོ་༼རྩ་རྒྱུད་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྩ་བ་གནས་ལུགས་ངོས་འཛིན་གསོ་བ་སྟེ། །</span></p>
			<p class="tibetan-commentary-non-indent"><span class="front-title">རྩ་བ་ཐུགས་ཀྱི་རྒྱུད་དུ། གནས་ལུགས་ནད་གཞི། ངོས་འཛིན་རྟགས། གསོ་བྱེད་ཐབས་ཀྱི་རྩ་བ་གསུམ། </span><span class="tibetan-sabche">དང་པོ་</span><span class="front-title">ལ་རྣམ་པར་མ་གྱུར་པ་ལུས་ཆུ་ལྟ་བུ་དང༌། རྣམ་པར་</span><span class="front-title">གྱུར་པ་ནད་ཆབ་རོམ་ལྟ་བུའི་སྡོང་པོ་གཉིས། ལུས་ཀྱི་ཡལ་ག་ནད་དང་ལུས་ཟུང་དྲི་མ་གསུམ། ༼༡༽ ནད་ལ་སྲོག་འཛིན་སོགས་རླུང་ལྔ། འཇུ་བྱེད་སོགས་མཁྲིས་པ་ལྔ། སྟེན་བྱེད་སོགས་བད་ཀན་ལྔ། ༼༢༽ ཤ་ཁྲག་ཚིལ་རུས་རྐང་དང་ཁུ་བ་སྟེ་དྭངས་མ་བདུན། ༼༣༽ བཤང་གཅི་རྔུལ་བའི་དྲི་མ་གསུམ་སྟེ་ལོ་འདབ་ཉི་ཤུ་རྩ་ལྔ། ནད་ཀྱི་ཡལ་ག་རྒྱུ་རྐྱེན་འཇུག་སྒོ་རྟེན་གནས་རྒྱུ་ལམ་ལྡང་དུས་འབྲས་བུ་ལྡོག་རྒྱུ་མདོར་དྲིལ་བཅས་དགུ། ༼༡༽ རྒྱུ་དུག་གསུམ། ༼༢༽ རྐྱེན་དུས་གདོན་ཟས་དང་སྤྱོད་ལམ་བཞི། ༼༣༽ ཤ་པགས་རྩ་རུས་དོན་སྣོད་དེ་འཇུག་སྒོ་དྲུག ༼༤༽ གནས་ལུས་ཀྱི་སྟོད་སྨད་བར་གསུམ། ༼༥༽ ལུས་ཟུང་དྲི་མ་དབང་པོ་དོན་སྣོད་ལྔ་པོ་སོ་སོར་རླུང་མཁྲིས་བད་ཀན་རྒྱུ་བའི་ལམ་བཅོ་ལྔ། ༼༦༽ ན་སོ་གསུམ་ཡུལ་གསུམ་དུས་གསུམ་སྟེ་ལྡང་དུས་དགུ། ༼༧༽ འཚོ་བ་གསུམ་ཟད་པ་སོགས་འབྲས་བུ་སྲོག་གཅོད་ཀྱི་ནད་དགུ། ༼༨༽ རླུང་མཁྲིས་བད་ཀན་ཞི་མ་ཞི་གཉིས་གཉིས་བཞི་རུ་ལྡོག་པའི་རྒྱུ་བཅུ་གཉིས། ༼༩༽ དེ་དག་མདོ་དོན་དྲིལ་བ་ཚ་གྲང་གཉིས་སུ་འདུས་པ་སྟེ་ལོ་</span><span class="front-title">འདབ་དྲུག་ཅུ་རྩ་གསུམ། </span><span class="tibetan-sabche">གཉིས་པ་</span><span class="front-title">ལ་ལྟ་རེག་དྲི་བའི་སྡོང་པོ་གསུམ། </span><span class="tibetan-sabche">ལྟ་བའི་ཡལ་ག་</span><span class="front-title">ལྕེ་དང་ཆུ་ལ་ལྟ་བ་གཉིས། དེ་རེ་རེ་ལ་ནད་གསུམ་གྱིས་དབྱེ་བས་ལོ་འདབ་དྲུག </span><span class="tibetan-sabche">རེག་པའི་ཡལ་</span><span class="front-title">ག་ནད་གསུམ་དང་ལོ་འདབ་དེ་མཚུངས་གསུམ། </span><span class="tibetan-sabche">དྲི་བའི་ཡལ་ག་</span><span class="front-title">སློང་རྐྱེན་ན་ལུགས་གོམས་པའི་སྒོ་ནས་དྲི་བ་གསུམ། ཡང་ལ་རྩུབ་པ། རྣོ་ཞིང་ཚ་བ། ལྕི་ལ་སྣུམ་པའི་ཟས་དང་སྤྱོད་ལམ་གྱིས་རིམ་བཞིན་རླུང་མཁྲིས་བད་ཀན་སློང་བ་སོགས་དྲི་བའི་དབྱེ་བས་ལོ་འདབ་ཉི་ཤུ་རྩ་དགུ། </span><span class="tibetan-sabche">གསུམ་པ་ལ་ཟས་སྤྱོད་སྨན་དཔྱད་ཀྱི་སྡོང་པོ་བཞི།</span><span class="front-title">  </span><span class="tibetan-sabche">ཟས་ཀྱི་ཡལ་ག་</span><span class="front-title">ཟས་གསུམ་སྐོམ་གསུམ་སྟེ་དྲུག རླུང་ཟས་བཅུ་བཞི། མཁྲིས་ཟས་བཅུ་གཉིས། བད་ཀན་ཟས་སྐོམ་དགུ་སྟེ་ལོ་འདབ་སུམ་ཅུ་སོ་ལྔ། </span><span class="tibetan-sabche">སྤྱོད་ལམ་གྱི་ཡལ་ག་</span><span class="front-title">རང་རང་དང་སྦྱར་བའི་གཉེན་པོ་གསུམ། རེ་རེ་ལ་གནས་དང་</span><span class="front-title">སྤྱོད་ལམ་གྱིས་དབྱེ་བའི་ལོ་འདབ་དྲུག </span><span class="tibetan-sabche">སྨན་གྱི་ཡལ་ག་</span><span class="front-title">རླུང་སྨན་སོགས་གསུམ་ལ་རོ་ནུས་གཉིས་གཉིས་དབྱེ་བས་དྲུགརླུང་ལ་ཁུ་བ་དང་སྨན་མར། མཁྲིས་པར་ཐང་དང་ཅུར་ནིས། བད་ཀན་ལ་རིལ་བུ་ཏྲེས་སམ་སྟེ་ཞི་བྱེད་དྲུག རླུང་འཇམ་རྩི། མཁྲིས་པ་བཤལ། བད་ཀན་སྐྱུགས་ཀྱིས་སྦྱོང་བ་སྟེ། སྦྱོང་བྱེད་གསུམ་བཅས་དྲིལ་བས་བཅོ་ལྔ། རླུང་ལ་རོ་མངར་སྐྱུར་ལན་ཚྭ་གསུམ། ནུས་པ་སྣུམ་ལྕི་འཇམ་པ་གསུམ་སོགས་གཞན་གཉིས་ལའང་དེ་བཞིན་སྦྱར་བས་བཅོ་བརྒྱད། ཁུ་བ་གསུམ། སྨན་མར་ལྔ། ཐང་དང་ཕྱེ་མ་བཞི་བཞི། རིལ་བུ་གཉིས། ཏྲེས་སམ་ལྔ། སྦྱོང་བྱེད་སྔ་མ་ལ་གསུམ། བར་མ་ལ་བཞི། ཕྱི་མ་ལ་གཉིས་ཏེ་དྲིལ་བས་དགུ། སྔ་ཕྱི་བསྡོམས་པས་ལོ་འདབ་ལྔ་བཅུ་ཐམ་པ། </span><span class="tibetan-sabche">དཔྱད་ཀྱི་ཡལ་ག་</span><span class="front-title">རླུང་མཁྲིས་བད་ཀན་གྱི་དཔྱད་</span><span class="front-title">གསུམ། སྔ་མ་ལ་བཀུ་མཉེ་དང་ཧོར་གྱི་མེ་བཙའ་གཉིས། བར་མ་ལ་རྔུལ་དབྱུང་གཏར་ག་ཆུའི་འཕྲུལ་འཁོར། ཕྱི་མ་ལ་དུག་དང་མེ་བཙའ་བཅས་ལོ་འདབ་བདུན་ཏེ། མདོར་ན་གསོ་ཡུལ་ནད་གཞི་ལ་རྣམ་གྲངས་བརྒྱད་ཅུ་རྩ་བརྒྱད། ངོས་བཟུང་བརྟག་པ་ལ་སུམ་ཅུ་སོ་བརྒྱད། གསོ་བྱེད་གཉེན་པོའི་ཐབས་དགུ་བཅུ་རྩ་བརྒྱད་ཀྱི་ནང་དུ་གསོ་བ་རིག་པའི་དོན་མ་ལུས་པ་གཏན་ལ་ཕབ་ནས་མྱ་ངན་མེད་པའི་ལྗོན་ཤིང་གི་དཔེ་དང་སྦྱར་བར་མཛད་དེ། དེ་ལྟར་ལེགས་པར་ཤེས་ཤིང་ལག་ཏུ་བླངས་པས་ནད་མེད་པ་དང་ཚེ་རིང་བ་གཉིས་མེ་ཏོག ཆོས་དང་ནོར་དང་བདེ་བས་འབྱོར་བ་འབྲས་བུའི་མཐུན་དཔེར་སྦྱོར་བ་ནི་རྒྱུད་ཉིད་ལས། </span><span class="tibetan-external-citations">རྩ་བ་གསུམ་ལས་འདྲིལ་བའི་སྡོང་པོ་དགུ། །གྱེས་པའི་ཡལ་ག་བཞི་བཅུ་རྩ་བདུན་ཏེ། །ལོ་འདབ་ཉིས་བརྒྱ་རྩ་བཞིར་རྒྱས་པ་ཡིན། །གསལ་བའི་མེ་ཏོག་འབྲས་བུ་ལྔ་རུ་སྨིན། །འདི་དག་རྩ་</span><span class="tibetan-external-citations">བའི་རྒྱུད་ཀྱི་སྡོམ་དུ་བཤད།</span><span class="front-title"> །ཅེས་གསུངས་སོ། །</span></p>
			<p id="_idParaDest-96" class="tibetan-sabche1"><span class="tibetan-sabche">གཉིས་པ་༼བཤད་རྒྱུད་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གསོ་བྱ་གསོ་བྱེད་གསོ་ཚུལ་གསོ་བས་བཤད། །</span></p>
			<p class="tibetan-commentary-non-indent"><span class="front-title">བཤད་པ་སྐུ་ཡི་རྒྱུད་ཀྱི་བསྟན་བྱ་གསོ་རིག་ཐམས་ཅད་ཚུལ་བཞིར་དྲིལ་བ་ནི་འོག་ཏུ་ཅུང་ཟད་འཆད་པར་འགྱུར་རོ། །</span></p>
			<p class="tibetan-commentary-non-indent"><span class="tibetan-sabche">གསུམ་པ་༼མན་ངག་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལུས་དང་བྱིས་པ་མོ་ནད་གདོན་མཚོན་དུག །</span></p>
			<p class="tibetan-root-text_tibetan-root-text-last-line"><span class="tibetan-root-text">རྒས་པ་རོ་ཙའི་མན་ངག་ཡན་ལག་བརྒྱད། །</span></p>
			<p class="tibetan-commentary-non-indent"><span class="front-title">མན་ངག་ཡོན་ཏན་རྒྱུད་ལེའུ་དགུ་བཅུ་རྩ་གཉིས་ཡོད་པ་ལས། ལུས་ཀྱི་བཅོས་ལེའུ་བདུན། བྱིས་པ་དང་མོ་ནད་ལ་གསུམ་གསུམ། གདོན་དང་མཚོན་རྨ་ལ་ལྔ་ལྔ། དུག་ལ་གསུམ། རྒས་པ་གསོ་བའི་ཐབས་བཅུད་ལེན་ལ་གཅིགརོ་ཙ་དང་དེའི་ཡན་ལག་བུད་མེད་བཙའ་སྲུང་གི་ཐབས་ལ་གཉིས་བཅས་ཀྱིས་གསོ་བྱེད་གཉེན་པོའི་མན་ངག་རྫོགས་པར་བསྟན་པ་སྟེ། སྤྱིར་ལུས་ལ་སོགས་པ་དེ་རྣམས་གསོ་ཡུལ་གྱི་ཡན་ལག་བརྒྱད་དུ་ཡོངས་སུ་གྲགས་ཤིང༌། གསོ་དཔྱད་ཆེ་ཆུང་ཐམས་ཅད་དེ་ལས་འཕྲོས་པ་ཤ་སྟག་གོ། །</span></p>
			<p id="_idParaDest-97" class="tibetan-sabche1"><span class="tibetan-sabche">བཞི་པ་༼ཕྱི་མའི་རྒྱུད་ཀྱི་ལུས་མདོར་བསྟན་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ནད་དང་གཉེན་པོ་ཐབས་སུ་ཕྱི་མར་དྲིལ། །</span></p>
			<p class="tibetan-commentary-non-indent"><span class="front-title">རྒྱས་པར་བཤད་པ་དེ་དག་གསོ་ཡུལ་གྱི་ནད། གསོ་བྱེད་གཉེན་པོ་གསོ་བའི་ཐབས་གསུམ་ཞེས་ཕྱི་མ་ཕྲིན་ལས་ཀྱི་རྒྱུད་དུ་ལག་ལེན་སྙིང་པོར་དྲིལ་ནས་བསྟན་ཏེ། དེའང་</span><span class="tibetan-sabche">གསོ་ཡུལ་ནད་</span><span class="front-title">ལ་རྒྱས་པར་སྟོང་དང་ཉིས་བརྒྱ། བསྡུ་ན་ཀུན་བརྟགས་གདོན། ལྟར་སྣང་འཕྲལ། ཡོངས་གྲུབ་ཚེ། གཞན་དབང་སྔོན་ལས་ཀྱི་ནད་བཞི་པོ་རེ་རེ་ལ་བརྒྱ་དང་གཅིག་སྟེ། བསྡོམས་པས་བཞི་བརྒྱ་རྩ་བཞི། དེ་ལས་ཀྱང་བཅོས་དགོས་</span><span class="front-title">ཤིང་བཅོས་སུ་ཡོད་པ་ཡོངས་གྲུབ་ཚེའི་ནད་བརྒྱ་རྩ་གཅིག </span><span class="tibetan-sabche">གསོ་བྱེད་གཉེན་པོ་</span><span class="front-title">ལ་སྟོང་དང་རྩ་གཉིས། མདོར་བསྡུས་པས་སྨན་དཔྱད་ཟས་སྤྱོད་བཞི། སྨན་ལ་ཞི་བྱེད་སྦྱོར་བྱེད་གཉིས། ཞི་བྱེད་ལ་བསིལ་དྲོད། སྦྱོང་བྱེད་ལ་དྲག་དང་འཇམ་པ་གཉིས། དཔྱད་ལ་འཇམ་རྩུབ་གཉིས། ཟས་ལ་ཕན་གནོད་གཉིས། སྤྱོད་ལམ་དྲག་དལ་གཉིས་ཏེ་མདོར་དྲིལ་བའི་གཉེན་པོ་བཅུར་གསུངས་སོ། </span><span class="tibetan-sabche">།གསོ་ཐབས་</span><span class="front-title">ལག་ལེན་སུམ་བརྒྱ་དྲུག་ཅུ། མདོར་བསྡུས་བརྟག་ཐབས་གསོ་ཚུལ་བཅོས་ཐབས་གསུམ། དང་པོ་ལ་རེག་པ་རྩ། མཐོང་བ་ཆུ་ལ་བརྟག་པ་གཉིས། གཉིས་པ་གསོ་ཚུལ་རྣམ་པ་དགུ། གསུམ་པ་ལ། ཞི་བྱེད་ཐང་ཕྱེ་རིལ་བུ་སྡེ་གུ་སྨན་མར་ཐལ་སྨན་ཁཎྜ་སྨན་ཆང་སྡེ་ཚན་བརྒྱད། དེའི་ལོག་གནོན་རིན་པོ་ཆེའི་སྦྱོར་བ། ཐུག་ཕྲད་སྔོ་སྦྱོར་གྱི་སྡེ། སྦྱོང་བྱེད་</span><span class="front-title">སྔོན་འགྲོ་སྣུམ་འཆོས། བཤལ་སྐྱུགས་སྣ་སྨན་འཇམ་རྩི་ནི་རུ་ཧ་སྟེ་དངོས་གཞི་ལས་ལྔ། ལོག་གནོན་རྩ་སྦྱོང་སྟེ་བདུན། དཔྱད་ལ་གཏར་སྲེག་དུག་ལུམ་བྱུགས་པ། ལོག་གནོན་ཐུར་མའི་དཔྱད་བཅས་ཉི་ཤུ་རྩ་གསུམ། ཐལ་སྨན་སོགས་ཕྱི་མ་ལྔ་ཞི་བྱེད་རྩ་བའི་སྡེ་ཚན་ལྔར་འདུས་པས་ལག་ལེན་བཅོ་བརྒྱད་ཀྱི་གྲངས་སུ་དྲིལ་བ་ཡིན་ནོ། །</span></p>
			<p id="_idParaDest-98" class="tibetan-sabche1"><span class="tibetan-sabche">གཉིས་པ་གསོ་བའི་ཚུལ་བཞི་རྒྱས་པར་བཤད་པ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གསོ་བྱ་གང་ཕྱིར་ལུས་དང་གང་གསོ་ནད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསོ་བྱེད་སྤྱོད་ལམ་ཟས་སྨན་དཔྱད་རྣམས་ཏེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསོ་ཐབས་ནད་མེད་གནས་དང་རྣམ་འགྱུར་གསོ། །</span></p>
			<p class="tibetan-root-text_tibetan-root-text-last-line"><span class="tibetan-root-text">གསོ་མཁན་རྩ་བ་ཡན་ལག་བཅས་པས་བསྡུས། །</span></p>
			<p class="tibetan-commentary-non-indent"><span class="front-title">གོང་དུ་སྨོས་པའི་བཤད་པའི་རྒྱུད་ཀྱི་སྡོམ་ཉིད་གསོ་རིག་སྤྱིའི་མདོ་ཆིངས་ཆེན་པོ་ཡིན་པས་དེ་ཉིད་ཅུང་ཟད་བཀྲོལ་ན། གསོ་བྱའི་ཡུལ་ལ་གང་གི་ཕྱིར་གསོ་བ་ལུས། གང་ཞིག་གསོ་བ་དེ་ལས་འབྱུང་བའི་ནད་གཉིས། གསོ་བྱེད་ཀྱི་གཉེན་པོ་སྤྱོད་ལམ་ཟས་སྨན་དཔྱད་དང་བཞི། ནད་དེ་གཉེན་པོས་ཇི་ལྟར་གསོ་བའི་ཚུལ་ལམ་ཐབས་ལ་ནད་མེད་རིང་དུ་གནས་པ་དང༌། རྣམ་འགྱུར་གསོ་བའི་ཐབས་གཉིས། གསོ་བྱེད་ཀྱི་མཁན་པོ་སྨན་པ་རྩ་བ་བཞི་ལ་ཡན་ལག་བཅུ་གཅིག་ལྡན་པ་དང་བཅས་པས་གསོ་རིག་གི་ལུས་ཡོངས་སུ་རྫོགས་པ་བསྡུས་སོ། །</span></p>
			<p id="_idParaDest-99" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་བཞི། གསོ་བྱ། གསོ་བྱེད། གསོ་ཐབས། གསོ་མཁན་ནོ། །དང་པོ་༼གསོ་བྱ་༽ལ་གཉིས། ལུས་དང༌། ནད་དོ། །དང་པོ་༼ལུས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལུས་ལ་རྒྱུ་རྐྱེན་རྟགས་ཀྱིས་ཆགས་ཚུལ་རྟོགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འདྲ་དཔེ་ཉམས་སྦྱར་ལུས་ཟུངས་རྩ་ཡི་གནད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བུ་གའི་གནས་ལུགས་གནོད་བྱ་གནོད་བྱེད་ཀྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཚན་ཉིད་ལས་དབྱེ་འཇིག་ལྟས་གཏན་ལ་དབབ། །</span></p>
			<p class="tibetan-commentary-non-indent"><span class="front-title">གང་གི་དོན་དུ་གསོ་བ་ལུས་ལ་ཆགས་པའི་རྒྱུ་དཀར་དམར་རྣམ་ཤེས་གསུམ། ༼༡༽ འཕེལ་བའི་རྐྱེན་ལྟེ་འཁོར་དང་བུ་སྣོད་ཀྱི་རྩ་ལས་བྱུང་བའི་བཅུད་བཙའ་བའི་རྟགས་དང་བཅས་པས་ཆགས་༡པའི་ཚུལ་རྟོགས། ༼༢༽ རྟེན་ཁང་བཟང་བརྟེན་པ་རྒྱལ་བློན་བཙུན་འབངས་དང་བཅས་པའི་༢འདྲ་དཔེ་སྦྱར་བས་ལུས་གནས་ཀྱི་ཉམས་ཤེས། ནད་དང་དྭངས་སྙིགས་ཤ་རུས་ལ་སོགས་པའི་ལྡང་ཚད་ལུས་ཟུངས་ཀྱི་གནས་ལུགས། ཆགས་སྲིད་འབྲེལ་བ་ཚེ་སྟེ་འབྲེལ་བ་རྩའི་གནས་ལུགས། ཤ་ཚིལ་རུས་པ་ཆུ་རྒྱུས་དོན་སྣོད་རྩའི་གནད་བདུན་ཏེ་གཉན་པ་གནད་ཀྱི་གནས་ལུགས། ཕྱི་ནང་དྭངས་སྙིགས་ཟས་ཀྱི་རྒྱུ་ལམ་བུ་གའི་༣གནས་ལུགས་བཞིས་ལུས་ཀྱི་གནས་ལུགས་རྟོགས། གནོད་བྱ་ཁམས་ལ་ལུས་ཟུངས་བདུན་དང་དྲི་མ་གསུམ། གནོད་</span><span class="front-title">བྱེད་ཉེས་པ་རླུང་མཁྲིས་བད་ཀན་ནང་གསེས་དབྱེ་བ་བཅོ་ལྔ་དང་བཅས་སོ། །གྲུབ་ཚུལ་རང་བཞིན་མེ་དྲོད་ལྟོ་བ་གནས་པ་བྱེད་ལས་མཚན་ཉིད་ཀྱི་སྒོ་ནས་ལུས་ཀྱི་༤མཚན་ཉིད་རྟོགས། སྤྱིར་སྒོ་གསུམ་དགེ་མི་དགེ་ལུང་མ་བསྟན་ལ་སྤྱོད་ཅིང་བྱེ་བྲག་དབང་པོ་ལྔ་ཡིས་རང་གི་ཡུལ་ལ་སྤྱོད་པ་༥ལུས་ཀྱི་ལས་དང༌། རྟེན་ཕོ་མོ་མ་ནིང༌། ན་ཚོད་རྒན་བྱིས་དར་མ། རང་བཞིན་ཉེས་གསུམ་སོ་སོའི་མི། ནད་རྣམ་པར་མ་གྱུར་པ་དང་གྱུར་པའི་༦དབྱེ་བས་དེ་དག་རྟོགས། རིང་བ་ཉེ་བ་མ་ངེས་ངེས་པ་ཅན་བཞིས་ལུས་༧འཇིག་པའི་ལྟས་གཏན་ལ་དབབ་པ་སྟེ་ནང་གསེས་དུ་མ་དང་བཅས་པའི་རྣམ་གྲངས་བདུན་གྱིས་གང་གསོ་བ་ལུས་ཀྱི་གནས་ལུགས་ལ་མཁས་པར་བྱའོ། །</span></p>
			<p id="_idParaDest-100" class="tibetan-sabche1"><span class="tibetan-sabche">གཉིས་པ་༼ནད་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ནད་ལ་དུག་གསུམ་ཉེས་གསུམ་ཉེ་རིང་རྒྱུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐྱེ་མཆེད་གསོག་ལྡང་སློང་རྐྱེན་སྐྱེད་བྱེད་དེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལམ་དྲུག་ཞུགས་པའི་མཚན་ཉིད་འཕེལ་ཟད་འཁྲུགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྒྱུ་དང་རྟེན་དང་རྣམ་པའི་སྒོ་ནས་དབྱེ། །</span></p>
			<p class="tibetan-commentary-non-indent"><span class="front-title">གང་གསོ་བ་ནད་ལ། རིང་རྒྱུ་མ་རིག་པ་ལས་བྱུང་བའི་དུག་གསུམ་དང་ཉེ་བའི་རྒྱུ་དེས་བསྐྱེད་པའི་ཉེས་པ་གསུམ་ནི་༡ནད་ཀྱི་རྒྱུ། དུས་དབང་པོ་སྤྱོད་ལམ་དམན་ལྷག་ལོག་པ་སྐྱེ་མཆེད་ཀྱི་རྐྱེན། རྒྱུ་ངོ་བོ་དུས་ཀྱི་སྒོ་ནས་གསོག་ལྡང་ཞི་གསུམ་བྱེད་པ་གསོག་ལྡང་གི་རྐྱེན། ཐུན་མོང་ཁྱད་པར་སློང་བའི་རྐྱེན་ཏེ་ནད་སྐྱེད་བྱེད་༢ཀྱི་རྐྱེན་</span><span class="front-title">གསུམ། ཉེས་གསུམ་རང་གནས་འཕང་བྱའི་ཡུལ་ལ་འཕེན་བྱེད་ཀྱི་རྐྱེན་བཞིས་འཕངས་པ་འཇུག་སྒོའི་ལམ་དྲུག་ཏུ་ཞུགས་ནས་རང་གནས་སུ་རྟེན་པ་ནད་༣འཇུག་ཚུལ། ཞུགས་ནས་ནང་ལུས་ཟུངས་དྲི་མ་གསུམ་པོ་ལྡང་ཚད་ལས་འཕེལ་བ་དང་ཟད་པ་དང་ཕན་ཚུན་འཁྲུགས་པ་གསུམ་པོ་ནད་ཀྱི་༤མཚན་ཉིད། སྔོན་གྱི་ལས། ཚེ་འདིའི་ཉེས་པ། དེ་གཉིས་འདྲེས་པ་ལས་འབྱུང་བ་སྟེ་རྒྱུའི་དབྱེ་བ་གསུམ། སྐྱེས་པ་བུད་མེད་བྱིས་པ་རྒས་པ་ཀུན་ཁྱབ་ཐུན་མོང་སྟེ་རྟེན་གྱི་དབྱེ་བ་ལྔ། ཕྱི་མ་ལ་ཉེས་པ་གཙོ་བོ་རིགས་དང་གནས་ཀྱི་དབྱེ་བ་གསུམ། ནང་གསེས་དང་བཅས་པ་གནོད་བྱ་ཉི་ཤུ་རྩ་ལྔ་ལ་རྐྱང་པ་ལྡན་འདུས་འདྲེས་པའི་རིགས་ཀྱི་རྣམ་པའི་སྒོ་ནས་དབྱེ་བ་གྲངས་མེད་པ་རྣམས་ནི་༥ནད་ཀྱི་དབྱེ་བ་སྟེ་རྣམ་གྲངས་ལྔ་ཡི་སྒོ་ནས་གསོ་བྱ་ནད་ཀྱི་མཚན་ཉིད་ལེགས་པར་རྟོགས་པར་བྱའོ། །</span></p>
			<p id="_idParaDest-101" class="tibetan-sabche1"><span class="tibetan-sabche">གཉིས་པ་གསོ་བྱེད་ཀྱི་ཚུལ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྤྱོད་ལམ་རྒྱུན་སྤྱོད་དུས་སྤྱོད་གནས་སྐབས་ཏེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཟས་ཚུལ་བསྡམ་དང་ཟས་ཚོད་རན་པར་བཟའ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྨན་ལ་རོ་ནུས་ཞུ་རྗེས་སྦྱོར་བའི་ཐབས། །</span></p>
			<p class="tibetan-root-text_tibetan-root-text-last-line"><span class="tibetan-root-text">འཇམ་རྩུབ་དྲག་དཔྱད་དེ་ཡི་ཆ་བྱད་བཅས། །</span></p>
			<p class="tibetan-commentary-non-indent"><span class="front-title">ནད་གསོ་བྱེད་གཉེན་པོ་རྣམས་ཀྱི་ཐོག་མར་གལ་ཆེ་བ་༡བྱ་བ་སྤྱོད་ལམ་གྱི་གནས་ལ། ཚེ་རྐྱང་འཇིག་རྟེན་པ་དང་དམ་པ་རྣམས་ཀྱི་རྒྱུན་དུ་སྤྱོད་པ། དུས་དྲུག་ཏུ་གསོག་ལྡང་གི་གཉེན་པོ་བསྟེན་པའི་དུས་སྤྱོད། ནད་མི་སྐྱེ་བ་དང་སྐྱེས་པ་ཞི་བའི་གནས་སྐབས་ཀྱི་སྤྱོད་ལམ་སྟེ་གསུམ། ༢འཚོ་བ་ཟས་ལ། བཟའ་བྱའི་ཟས་དང་བཏུང་བྱའི་</span><span class="front-title">སྐོམ་གྱི་ཚུལ་ལམ་རྣམ་གྲངས་ཤེས་པར་བྱ་བ། ལུས་ལ་མི་འཕྲོད་པ་བསྡམ་པར་བྱ་བ། ཟས་ཀྱི་ཚོད་རན་པར་བཟའ་བ་གསུམ། ༣སྦྱོར་བ་སྨན་ལ་རོ་དྲུག་ནུས་པ་བརྒྱད་ལས་སྐྱེས་པའི་ཡོན་ཏན་བཅུ་བདུན་ཞུ་རྗེས་གསུམ་རྣམས་ནད་ཀྱི་འབྱུང་བའི་གཉེན་པོར་སྤྲད་པའི་རོ་སྡེབས་སྦྱོར་བ་ལྔ་བཅུ་རྩ་བདུན་དང་རྐྱང་པ་དྲུག་བཅས་དྲུག་ཅུ་རྩ་གསུམ་ནི་སོ་སོར་འཕེལ་ཟད་བདུན་ཅུ་རྩ་བཞིའི་གཉེན་པོར་སྦྱར་ཞིང༌། ནུས་པར་སྦྱོར་བ་ཞི་སྦྱོང་གཉིས་ནད་རིགས་སྤྱིའི་གཉེན་པོར་སྦྱོར་བའི་ཐབས་ལ་མཁས་པར་བྱ་བ་དང༌། ༼༤༽ ༤ཆ་བྱད་དཔྱད་ལ། འཇམ་པོའི་དཔྱད་དུག་ལུམ་བྱུགས་པ། རྩུབ་པའི་དཔྱད་གཏར་སྲེག་དབུག་པ། དྲག་པོའི་དཔྱད་འདྲལ་གཅོད་འདྲུད་དང་འབྱིན་པ་བཞི། དེ་དག་གི་ཆ་བྱད་ཟུག་རྔུ་བརྟག་པའི་དཔྱད་ཁབ་མགོ་སོགས་བཅུ་བཞི། ཟུག་རྔུ་འབྱིན་པ་སེང་གེ་ཁ་སོགས་སྐམ་པའང་རིགས་དྲུག</span><span class="front-title"> ཤ་འདྲལ་ཁྲག་དབྱུང་བྱེའུའི་སྒྲོ་འདྲ་སོགས་བཙག་བུའི་སྡེ་དྲུག བཙག་དབུགས་འདྲེན་དཔྱད་སྦུབས་ཐུར་སྨྱུ་གུ་ལ་སོགས་ཐུར་མ་དགུ། གཅེའུ་རྔབས་ར་བུམ་པ་ལ་སོགས་ཆ་བྱད་ཕྲན་བུ་དང་བཅས་པ་སྟེ། དེ་དག་གིས་རྣམ་པར་གྱུར་པའི་ནད་ཀྱི་རིགས་སྙིང་རྗེས་གསོ་བ་ལ་བརྩོན་པར་བྱའོ། །</span></p>
			<p id="_idParaDest-102" class="tibetan-sabche1"><span class="tibetan-sabche">གསུམ་པ་༼གསོ་ཐབས་༽ལ་གཉིས། ནད་མེད་གནས་ཤིང་འཚོ་བ་དང༌། ན་བ་གསོ་བར་བྱ་བའོ། །</span><span class="tibetan-sabche">དང་པོ་༼ནད་མེད་གནས་ཤིང་འཚོ་བ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ནད་མེད་བདེར་གནས་རྒས་པའི་ནད་ལས་བསྲིང༌། །</span></p>
			<p class="tibetan-commentary-non-indent"><span class="front-title">རྣམ་པར་མ་གྱུར་པ་ནད་མེད་ཀྱི་ཐ་མལ་གྱི་ལུས་པོ་མིན་པར་གནས་པ་དང་རིང་དུ་འཚོ་ཞིང་བདེ་བར་གནས་པའི་ཐབས་མཆོག་ནད་ཀྱི་རྒྱུ་རྐྱེན་སྤང་བ་ལ་བསླབ། ལོ་ཟླ་མང་དུ་འདས་པས་ལུས་ཟུངས་ཀྱི་སྟོབས་འགྲིབ་སྟེ་རྟེན་རྙིང་ནས་རྒས་པས་ཚེ་ཟད་པར་ཉེ་བ་ལ་བཅུད་ལེན་གྱི་སྦྱོར་བས་སྟོབས་སྐྱེད་ཅིང་ཚེ་བསྲིང་བར་བྱའོ། །</span></p>
			<p id="_idParaDest-103" class="tibetan-sabche1"><span class="tibetan-sabche">གཉིས་པ་༼</span><span class="tibetan-sabche">ན་བ་གསོ་བར་བྱ་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ན་བ་རྒྱུ་དང་མཚན་ཉིད་ཕན་གནོད་བསྟེན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ངན་གཡོ་སྐྱོན་དང་སྤང་བླང་མུ་བཞིས་བརྟག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྤྱི་དང་བྱེ་བྲག་ཁྱད་པར་ཚུལ་གྱིས་གསོ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐུན་མོང་ཁྱད་པར་གསོ་བའི་ཐབས་ལྡན་བྱ།</span></p>
			<p class="tibetan-commentary-non-indent"><span class="front-title">ན་བ་གསོ་བའི་ཐོག་མར་</span><span class="tibetan-sabche">ངོས་བཟུང་རྟགས་ལ་མཁས་པར་</span><span class="front-title">བྱ་དགོས་པས། ༼༡༽ དེའང་སློང་བྱེད་རྒྱུ། ༼༢༽ མཚན་ཉིད་རྟགས། ༼༣༽ ཕན་གནོད་གོམས་པ་བསྟེན་པ་གསུམ་གྱིས་ཉེས་པ་དངོས་སུ་བརྟག ངན་གཡོ་སྐྱོན་ཏེ་ཐབས་ཀྱི་སྒོ་ནས་མི་ཤེས་པའི་གྲགས་པ་མི་</span><span class="front-title">ཕོག་པར་བརྟག ན་བ་ཐམས་ཅད་འཚོ་བ་མ་ཡིན་ཅིང་ཐམས་ཅད་འཆི་བའང་མ་ཡིན་པས་གསོ་སླ་བ་དང་གསོ་དཀའ་བ་དང་གསོ་རུང་བ་ཙམ་དང་སྤང་བར་བྱ་བ་སྟེ་སྤང་བླང་མུ་བཞིའི་སྒོ་ནས་བརྟག རྟོགས་ནས་ཇི་ལྟར་</span><span class="tibetan-sabche">གསོ་བར་བྱེད་པ་</span><span class="front-title">ལ་གསོ་ཚུལ། གསོ་ཐབས་གཉིས།</span></p>
			<p id="_idParaDest-104" class="tibetan-sabche1"><span class="tibetan-sabche">དང་པོ་༼གསོ་ཚུལ་༽ལ་གསུམ།</span></p>
			<p class="tibetan-commentary-non-indent"><span class="front-title">ཉེས་གསུམ་གསོག་དུས་ཞི་བྱེད་དང་ལྡང་དུས་སྦྱོང་བྱེད་ཀྱིས་བཅོས་ཤིང་ཞི་བའི་སྐབས་སུ་མི་འཁྲུག་པར་བྱ་བ་སྤྱིའི་</span><span class="tibetan-footnote-reference">༡</span><span class="front-title">གསོ་ཚུལ། མ་ཞུར་བཅས་པ་དང་རྐྱང་པ་དང་གཞན་དབང་ཅན་གསུམ་གང་མཚམས་སུ་བཅོས་པ་བྱེ་བྲག་གི་</span><span class="tibetan-footnote-reference">༢</span><span class="front-title">གསོ་ཚུལ། </span><span class="tibetan-sabche">མ་རྟོགས་དོགས་པ་དང་བཅས་པ་ལ་</span><span class="tibetan-footnote-reference">༡</span><span class="front-title">སད་མདའ་བཏང་བ། ངོས་ཟིན་ངེས་པ་རྙེད་ནས་སྨན་དཔྱད་</span><span class="tibetan-footnote-reference">༢</span><span class="front-title">ངོས་སུ་སྦྱོར་བ། གཉེན་པོའི་ཐོག་</span><span class="front-title">ཏུ་མི་འབབ་པ་ལ་ནད་ལམ་དུ་</span><span class="tibetan-footnote-reference">༣</span><span class="front-title">གཟུང་བ། སྔར་བཅོས་དམན་ལྷག་ལོག་པ་ལ་གཉེན་པོ་</span><span class="tibetan-footnote-reference">༤</span><span class="front-title">བསྒྱུར་བ། ཤིན་ཏུ་སྟོབས་ཆེན་གྱི་ནད་ལ་གཉེན་པོ་རྩལ་</span><span class="tibetan-footnote-reference">༥</span><span class="front-title">སྤྲུགས་པ། ནད་སྟོབས་ཆུང་ངུའི་རིགས་ལ་གཉེན་པོ་ཆ་ཡིས་</span><span class="tibetan-footnote-reference">༦</span><span class="front-title">བསྐྱེད་པ། ཉེས་གསུམ་རྐྱང་པའི་ནད་ལ་གཉེན་པོ་གཞན་</span><span class="tibetan-footnote-reference">༧</span><span class="front-title">གནོད་མེད་པ། ལྡན་པ་དང་འདུས་པའི་ནད་ལ་འདུ་བ་ཆ་སྙོམས་སུ་</span><span class="tibetan-footnote-reference">༨</span><span class="front-title">བཅོས་པ། ཐམས་ཅད་ལའང་བཅོས་བྱ་འཆོས་བྱེད་འཚམས་ཤིང་</span><span class="tibetan-footnote-reference">༩</span><span class="front-title">མ་ནོར་བ་སྟེ་ཁྱད་པར་གྱི་གསོ་ཚུལ་དགུ་ཡིས་ནད་རྣམས་གསོ་བར་བྱ་ཞིང༌། ཐུན་མོང་གསོ་ཡུལ་ཟུངས་ཟད་སོགས་བརྟ་བར་བྱ་བ་དང༌། ཚོ་ཆེས་སོགས་ཉམས་དམད་པའི་ཐབས་གཉིས། ཁྱད་པར་ཚ་བ་བསིལ། གྲང་བ་དྲོད། རླུང་སྣུམ་དྲོ་སོགས་ཉེས་གསུམ་སོ་སོར་</span><span class="tibetan-sabche">གསོ་བའི་ཐབས་</span><span class="front-title">དང་ལྡན་པར་བྱའོ། །</span></p>
			<p id="_idParaDest-105" class="tibetan-sabche1"><span class="tibetan-sabche">བཞི་པ་༼</span><span class="tibetan-sabche">གསོ་མཁན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྨན་པ་རྒྱུ་དྲུག་མཆོག་གྱུར་ལས་ལ་མཁས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རང་གཞན་འཕྲལ་ཡུན་བདེ་ལེགས་འབྲས་བུར་སྤྱོད། །</span></p>
			<p class="tibetan-commentary-non-indent"><span class="front-title">གསོ་བའི་བྱ་བ་བྱེད་པའི་སྨན་པའི་མཚན་ཉིད་ཀྱང་རྒྱུ་དྲུག་དང་ལྡན་པ་སྟེ། ༼༡༽ བློ་གྲོས་ཆེ་བ་བློ་བརྟན་པ་བློ་གཟེག་པ་སྟེ་བློ་དང་ལྡན་པ། ༼༢༽ བྱམས་པ་དང་སྙིང་རྗེར་ལྡན་པ་བསམ་པ་དཀར་བ། ༼༣༽ བློ་བཞག་དྲུག་གཟུང་བྱ་གཉིས་ཤེས་པ་གསུམ་སྟེ་དམ་ཚིག་དང་ལྡན་པ། ༼༤༽ ལག་པ་བཟོ་ངག་ཚིག་སྙན་རིག་པ་བཀྲ་བ་སྟེ་རྣམ་པ་བཟོ་བ། ༼༥༽ བདག་དོན་བསླབ་སྦྱོང་དང་གཞན་དོན་གསོ་དཔྱད་ལ་ལེ་ལོ་མེད་པས་བྱ་བ་ལ་བརྩོན་པ། ༼༦༽ དམ་པའི་མཚན་ཉིད་ལྡན་ཅིང་ཐུན་མོང་གི་ཀུན་སྤྱོད་ལེགས་པ་སོགས་མི་ཆོས་ལ་མཁས་པ་རྣམས་སོ། །དེའང་རིགས་རྒྱུད་མེད་ཅིང་མཐོང་གོམས་ཆུང་བ་སོགས་ཐ་</span><span class="front-title">མའི་སྐྱོན་བཅུ་གཉིས་སྤངས་ཤིང་མཆོག་གི་ཡོན་ཏན་རྣམས་དང་ལྡན་པ། ཐུན་མོང་སྒོ་གསུམ་གསོ་དཔྱད་ཀྱི་ལས་དང་ཁྱད་པར་ལྟ་སྒོམ་སྤྱོད་པའི་བྱ་བ་ལ་མཁས་པ་སྟེ། དེ་ལྟ་བུའི་ཚུལ་རྣམས་ཇི་སྐད་བཤད་པ་ལྟར་ཚད་དང་ལྡན་པར་འབྲེལ་བས་རང་གཞན་གཉིས་ཀ་འཕྲལ་དང་ཡུན་དུ་བདེ་ལེགས་ཀྱི་འབྲས་བུ་ལ་སྤྱོད་པར་འགྱུར་རོ། །</span></p>
			<p id="_idParaDest-106" class="tibetan-sabche1"><span class="tibetan-sabche">གཉིས་པ་རིག་གནས་ཆུང་བ་བཤད་པ་ལ་གཉིས། མཚམས་སྦྱར་བ་དང༌། དངོས་སོ། །དང་པོ་༼མཚམས་སྦྱར་བ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རིག་གནས་ཆུང་བ་ལྔ་རུ་གྲགས་པ་ལས། །</span></p>
			<p class="tibetan-commentary-non-indent"><span class="front-title">རིག་གནས་ཆུང་བ་ལྔར་གྲགས་པ་འདི་ལ་བཞེད་ཚུལ་འགའ་ཞིག་སྣང་ཡང༌། མངོན་པར་འབྱུང་བའི་རྒྱུད་ལས། </span><span class="tibetan-external-citations">བྱང་ཆུབ་སེམས་དཔའ་སེམས་ཅན་འདུན་པར་བྱ་བའི་ཕྱིར་གཞན་དག་ལ་སྙན་པར་དངགས་པའི་བསྟན་བཅོས་དང༌། མིང་གཅིག་དོན་དུ་མར་འཇུག་པ་དང༌། དོན་གཅིག་ཉིད་ཀྱང་མིང་གི་རྣམ་གྲངས་དུ་མས་མངོན་པར་བརྗོད་པའི་བསྟན་བཅོས་དང༌། ལྕི་བ་དང་ཡང་བའི་ཡི་གེ་བསྒྱུར་པ་དང་སྤེལ་བའི་སྒོ་ནས་ཚིགས་སུ་བཅད་པ་སྡེབ་པའི་བསྟན་བཅོས་དང༌། མདོ་འཛིན་པ་དང༌། བཞད་གད་དང༌། སྐད་དུ་མ་གཞན་དུ་བསྒྱུར་པས་འགྲོ་བ་དགའ་བར་བྱེད་པ་ཟློས་གར་གྱི་བསྟན་བཅོས་དང༌། གྲངས་ཀྱི་རིག་པས་གཞལ་ཏེ་ངོ་མཚར་བར་སྟོན་པ་རྩིས་ཀྱི་བསྟན་བཅོས་རྣམས་ཀྱང་བསླབ་པར་བྱ་སྟེ། བྱང་ཆུབ་</span><span class="tibetan-external-citations">སེམས་དཔའ་དེ་ནི་བླ་ན་མེད་པ་ཡང་དག་པ་རྫོགས་པའི་བྱང་ཆུབ་འཐོབ་པར་འདོད་པའི་ཕྱིར་རོ་</span><span class="front-title">ཞེས་གསུངས་པ་ལྟར་ཕྱིས་ནས་ཆབས་གཅིག་བཞེད་པར་སྣང་བ་ལས། ཞེས་མཚམས་སྦྱར་བའོ། །</span></p>
			<p id="_idParaDest-107" class="tibetan-sabche1"><span class="tibetan-sabche">གཉིས་པ་༼དངོས་༽ལ་ལྔ། སྐར་རྩིས། སྙན་དངགས། སྡེབ་སྦྱོར། མངོན་བརྗོད། ཟློས་གར་རོ། །དང་པོ་༼སྐར་རྩིས་༽ལ་བཞི། སྤྱིའི་དོན། ནང་གི་ངེས་པ། ཕྱི་རོལ་གྱི་བརྩི་བའི་གཞི། ཇི་ལྟར་བརྩི་བའི་ཚུལ་བཤད་པའོ། །དང་པོ་༼སྤྱིའི་དོན་༽</span><span class="tibetan-sabche">ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཀུན་རྫོབ་བླང་དོར་སྟོན་པའི་སྐར་རྩིས་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ཉིད་སྟོང་པ་རགས་སྣང་བརྩི་བའི་གཞི། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྟེན་འབྲེལ་གྲངས་ཀྱི་རིག་པ་བརྩི་བའི་ཚུལ། །</span></p>
			<p class="tibetan-commentary-non-indent"><span class="front-title">དེའང་ཀུན་རྫོབ་ཀྱི་གྲངས་དང་གནས་ཚུལ་ལ་མི་རྨོངས་པས་བླང་དོར་མ་འཆུག་པར་སྟོན་པར་བྱེད་པ་ནི་དགོས་པའོ། །དགོས་པ་དེ་ལྡན་གྱི་སྐར་རྩིས་ཞེས་གྲགས་པ་ལ་ཕྱི་ནང་གི་ལུགས་གཉིས་ལས་འདིར་རྒྱུད་ཀྱི་རྒྱལ་པོ་ལས་གསུངས་པའི་རྗེས་སུ་འབྲངས་པ་ནི་ཆེས་དགོས་པ་དང་བཅས་པ་ཡིན་པས། དེ་ལྟར་ན་ཐོག་མར་ནང་གི་ངེས་པ་ཤེས་པ་གལ་ཆེ་བས། དེ་ཁོ་ན་ཉིད་སྟོང་པ་སྤྲོས་བྲལ་གྱི་གནས་ལུགས་དེ། འཁྲུལ་ཚུལ་མ་རིག་པས་བསླད་པའི་དབང་གིས་ཡུལ་ཡུལ་ཅན་ནམ་ཕྱི་ནང་སོགས་</span><span class="front-title">གཉིས་ཆོས་དང༌། རྩ་རླུང་ཐིག་ལེའམ་ཉི་ཟླ་སྒྲ་གཅན་གྱིས་མཚོན་གསུམ་ཆོས་སོགས་རགས་སྣང་མཐའ་ཡས་པར་སྒྲོ་བཏགས་པའི་སྣང་ཆ་ཙམ་ནི་སོ་སྐྱེ་རྣམས་ཀྱིས་བརྩི་བྱའི་གཞི་དང༌། རྟེན་ཅིང་འབྲེལ་བར་འབྱུང་བའི་གྲངས་ཀྱི་རིག་པ་ནི་རྩི་བའི་ཚུལ་ལམ་རྩི་བྱེད་ཡིན་ནོ། །</span></p>
			<p id="_idParaDest-108" class="tibetan-sabche1"><span class="tibetan-sabche">གཉིས་པ་༼ནང་གི་ངེས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དབུ་མའི་དབུགས་ལས་གཟའ་ཡི་རྐང་པ་འབྱུང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དུས་བཞིའི་མཐའ་རུ་དེ་དག་སྟོང་པར་འཇུག །</span></p>
			<p class="tibetan-root-text_tibetan-root-text-last-line"><span class="tibetan-root-text">སླར་ཡང་རྟོག་པས་དུས་ཀྱི་ངེས་པ་འཆར། །</span></p>
			<p class="tibetan-commentary-non-indent"><span class="front-title">དབུ་མའི་དབུགས་ནི་ཡེ་ཤེས་ཀྱི་རླུང་སྟེ་དབུ་མ་ལ་བརྟེན་ནས་རྩ་གཞན་མངོན་པར་</span><span class="front-title">སྐྱེ་བ་ལྟར་ཡེ་རླུང་ལ་བརྟེན་ནས་ལས་ཀྱི་རླུང་འབྱུང་བ་ལྔའི་བདག་ཉིད་སྐྱེ་བའམ་རྒྱུ་བར་བྱེད། གཡོན་རྐྱང་མ་ལ་བརྟེན་ཏེ་སྙིང་སྟོབས་ཀྱི་རང་བཞིན་གཟུང་བ་ཡུལ་གྱི་ཆ་བསྐྱེད་པ་ནམ་མཁའ་རླུང་མེ་ཆུ་སའི་རིམ་པས་ཞི་གཟའ་ལྔ་རྒྱུ་ལ། གཡས་རོ་མ་ལ་བརྟེན་ཏེ་འཛིན་པ་བདག་རྟོག་གི་ཆ་གཙོ་བོར་བསྐྱེད་པ་རྡུལ་གྱི་རང་བཞིན་ས་ཆུ་མེ་རླུང་ནམ་མཁའི་རིམ་པས་དྲག་གཟའ་ལྔ་རྒྱུ་བའི་ཕྱིར། ཕྱི་རོལ་འཇིག་རྟེན་གྱི་ཁམས་ལ་ཡང་མེ་རླུང་གི་གྲངས་བཞིན་དུ་གཟའ་རྣམས་ཀྱི་དལ་རྐང་མྱུར་རྐང་སོགས་འབྱུང་ངོ༌། །དུས་བཞིའི་མཐའ་རུ་གཟའ་དེ་དག་སྟོང་པར་འཇུག་པའི་ལོ་གྲངས་སོགས་གོང་དུ་སྨོས་པ་ལྟར་ནང་ལུས་དང་སྦྱར་ན་སྐྱེས་བུ་ལང་ཚོ་རྒྱས་ཤིང་ནད་ལ་སོགས་པས་མ་གཟིར་བ་ཞིག་མཚན་གཞིར་བྱས་ཏེ་རྩ་རྐྱང་མ་ལ་བརྟེན་ཏེ་སྣ་གཡོན་ནས་དང་པོར་ནམ་མཁའ་རླུང་མེ་ཆུ་ས་སྟེ་འབྱུང་བ་བསྐྱེད་པའི་རིམ་པས་</span><span class="front-title">དཀྱིལ་འཁོར་རེ་ལ་སུམ་བརྒྱ་དྲུག་ཅུ་སྟེ་དཀྱིལ་འཁོར་ལྔ་རྒྱུ་ལ། དེ་ནས་རོ་མ་ལ་བརྟེན་ཏེ་གཡས་སུ་ས་ཆུ་མེ་རླུང་ནམ་མཁའ་སྟེ་འབྱུང་བ་སྡུད་པའི་རིམ་པས་ལུགས་ལྡོག་ཏུ་དཀྱིལ་འཁོར་ལྔ་རྒྱུ་སྟེ། དཀྱིལ་འཁོར་རམ་འཕོ་ཆུང་རེ་ལ་སུམ་བརྒྱ་དྲུག་ཅུ་དང༌། དཀྱིལ་འཁོར་ལྔ་རྫོགས་པ་ནི་འཕོ་ཆེན་ཡིན་པས་དེ་ལ་དབུགས་སྟོང་དང་བརྒྱད་བརྒྱ་འབྱུང༌། དེ་ལྟར་སྐྱེད་སྡུད་ཀྱི་བྱ་བ་གཉིས་རྫོགས་པས་འཕོ་ཆེན་གཉིས་ཀྱི་མཚམས་སུ་ནང་དུ་དབུ་མ་ལ་འཇུག་སྟེ། འཇིག་རྟེན་ཆགས་ཤིང་ཞིག་པའི་བྱ་བ་རྫོགས་ནས་སྟོང་པར་གནས་པའམ། གཟའ་རྣམས་ཀྱི་དཀྱིལ་འཁོར་རྫོགས་པ་ན་སྟོང་པ་ལ་འཇུག་པ་དང༌། ལུས་ཅན་རྣམས་སྐྱེ་འཆིའི་གནས་སྐབས་ཀྱི་འོག་ཏུ་རང་བཞིན་འོད་གསལ་དུ་འཇུག་པ་ལ་སོགས་པའི་དོན་ནོ། །ཚུལ་དེས་གཡས་ནས་ལུག་སོགས་མི་མཉམ་པའི་ཁྱིམ་གྱི་འཕོ་ཆེན་དྲུག་དང༌། གཡོན་ནས་གླང་སོགས་མཉམ་</span><span class="front-title">པའི་ཁྱིམ་གྱི་འཕོ་ཆེན་དྲུག་སྟེ་དུས་སྦྱོར་གྱི་འཕོ་བ་བཅུ་གཉིས་ལ་དབུགས་ཉི་ཁྲི་ཆིག་སྟོང་དྲུག་བརྒྱར་ལོངས་ཏེ་རང་དབུགས་ཀྱི་ཞག་གཅིག་ཏུ་འཇོག་གོ། །དེས་ན་ནང་དུ་འཕོ་ཆེན་གཉིས་ལ་འབྱུང་བ་བསྐྱེད་སྡུད་རྫོགས་ནས་དབུ་མར་སྟོང་པ་ལ་གཞོལ་བ་བསྟན་པའི་དོན་དང་མུ་སྟེགས་གཞུག་པའི་ཆེད་དུ་མི་ལོ་སྟོང་དང་ཉིས་བརྒྱ་ལ་དབུགས་རེར་བྱེད་པའི་གཙོ་བོ་ནུས་པའི་མིང་ཅན་ཞིག་ཡོད་པ་ལྟར་བཞག་ནས་དེའི་དབུགས་གྲངས་ཀྱི་འཕོ་ཆེན་གཉིས་རྫོགས་པ་ན་ཕྱིར་དུས་ཆེན་པོ་གཅིག་རྫོགས་ཤིང༌། དེའི་འཕོ་མཚམས་སུ་དབུ་མར་འཇུག་པ་དང་ཕྱིར་གཟའ་རྣམས་སྟོང་པ་ལ་འཇུག་པར་སྦྱར་ནས་གསུངས་པའོ། །སྟོང་འཇུག་ལ་མཚུར་ལུགས་པ་རྣམས་ནི་རྒྱུད་ལས་གསུངས་པའི་རང་རྩིས་ཉིད་སྒྲ་ཇི་བཞིན་པར་བཟུང་ལ། ཕུག་ལུགས་པ་རྣམས་དེ་མུ་སྟེགས་ཀྱིས་མི་རྟོག་པའི་ཕྱིར་སྦས་རྩིས་ཡིན་པས་སྒྲ་ཇི་བཞིན་མིན་</span><span class="front-title">པར་བཟུང་ནས་གྲུབ་མཐའི་ཞིབ་རྩིས་གསར་དུ་འཆོས་པར་མཛད་དོ། །སླར་ཡང་སེམས་ཅན་རྣམས་ཀྱི་ཀུན་ཏུ་རྟོག་པའི་དབང་གིས་རླུང་གིས་འཕོ་བ་སྐྱེ་བ་དེ་བཞིན་ཕྱི་རོལ་དུའང་དུས་ཀྱི་ངེས་པ་རིམ་བཞིན་འཆར་བས། དུས་བཞི་སོ་སོའི་ཟད་པ་མེ་སྟག་གི་དབོ་ཟླ་བའི་གནམ་སྟོང་ཉ་ཁྱིམ་གྱི་མཐར་གཟའ་རྣམས་ཀྱི་ལོངས་སྤྱོད་རྣམ་པར་དག་པ་ལ་སྟོང་པར་ཞུགས་པའི་ཐ་སྙད་བྱེད་ཅིང༌། སླར་རབ་བྱུང་གི་ལོའི་ནག་ཟླའི་ཚེས་གཅིག་ནས་ལོ་ཟླ་གཟའ་སྐར་ཐམས་ཅད་ཀྱི་རྟག་པའི་ལོངས་སྤྱོད་གསར་དུ་འཆར་བ་ཡིན་ནོ། །</span></p>
			<p id="_idParaDest-109" class="tibetan-sabche1"><span class="tibetan-sabche">གསུམ་པ་༼ཕྱི་རོལ་གྱི་བརྩི་བའི་གཞི་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ནང་ཉིད་ཇི་ལྟར་ཕྱི་རོལ་སྣང་བ་ལས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བགྲོད་བྱ་ཁྱིམ་སྐར་བགྲོད་བྱེད་གཟའ་རྣམས་སྐྱེས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཉི་མས་ཁྱིམ་སྤྱོད་དུས་བཞི་གཡས་སུ་འཁོར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐར་ཁྱིམ་གོ་ལ་རླུང་འགྲོས་ཉིན་ཞག་རེར། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཡས་སྐོར་གཟའ་རྣམས་རང་འགྲོས་ཡུལ་ལ་སྤྱོད། །</span></p>
			<p class="tibetan-commentary-non-indent"><span class="front-title">ནང་རྡོ་རྗེའི་ལུས་ཀྱི་གནས་ལུགས་ཇི་ལྟ་བར་ཕྱི་རོལ་དུ་སྣང་བ་ལས། ཐོག་མར་བགྲོད་བྱའི་ཡུལ་གོ་ལའི་སྟེང་དུ་ཁྱིམ་བཅུ་གཉིས་རྒྱུ་སྐར་ཉེར་བརྒྱད་རྣམས་ཆགས། དེའི་སྟེང་དུ་བགྲོད་བྱེད་གཟའ་བཅུ་པོ་སྐྱེས། གནམ་ལ་ཉི་མས་ཁྱིམ་བཅུ་གཉིས་པོ་གཡོན་སྐོར་དུ་སྤྱོད་ཅིང་ས་ལ་ལས་ཀྱི་ས་དུམ་བུ་བཅུ་གཉིས་སུ་དུས་བཞི་གཡས་སྐོར་གྱི་ཚུལ་གྱིས་འཕོ་ཞིང་རྒྱུ་སྟེ་འཁོར་བའོ། །དེ་ལྟར་རྒྱུ་སྐར་གྱི་ཁྱིམ་དང་གོ་ལ་</span><span class="front-title">རྣམས་ནི་རླུང་འགྲོས་ལ་བརྟེན་ནས་ཉིན་ཞག་རེ་རེར་གཡས་སུ་བསྐོར་ཅིང༌། གཟའ་རྣམས་ནི་རང་རང་གི་འགྲོས་ཀྱིས་ཡུལ་རྒྱུ་སྐར་ཁྱིམ་གྱི་ལོངས་སྤྱོད་ལ་སྤྱོད་པའོ། །དེའང་གཟའ་གཞན་ནི། རྒྱུ་སྐར་གྱི་སྟེང་དུ་རང་འགྲོས་ཁ་ཤར་དུ་ཕྱོགས་པས་རི་རབ་ལ་གཡོན་སྐོར་གྱིས་རྒྱུ་ལ། སྒྲ་གཅན་ནི་དོན་དམ་པའི་རིགས་པས་བསོད་ནམས་དང་ལྡན་པའི་ཕྱིར་གཟའ་གཞན་གྱི་སྟོབས་འཕྲོག་ཅིང༌། ཁྱིམ་གྱི་རླུང་འགྲོས་བཞིན་དུ་ཁ་ནུབ་ཏུ་ཕྱོགས་ནས་རི་རབ་ལ་གཡས་སྐོར་གྱིས་བསྐོར་ཞིང༌། ནམ་གྲུ་ནས་ཐ་སྐར་གྱི་བར་ལུགས་ལྡོག་ཏུ་སྤྱོད་དོ། །དེའང་སྒྲ་གཅན་ནི་ནང་དུ་དབུ་མ་ཡེ་ཤེས་ཀྱི་ཆ་ཡིན་ལ། དེ་ནི་ཀུན་རྫོབ་འཁྲུལ་བའི་རྣམ་པ་འཇིག་པར་བྱེད་པ་རྡོ་རྗེ་ལྟ་བུའི་ཏིང་ངེ་འཛིན་གྱིས་རྟོགས་པར་བྱ་བ་ཡིན་པའི་རིགས་པས་ཕྱི་འཇིག་རྟེན་གྱི་</span><span class="front-title">ཁམས་ལ་ཡང་གཟའ་གཞན་ནི་གཡོན་དུ་སྤྱོད་ཅིང་སྟོབས་དམན་ལ། སྒྲ་གཅན་བསོད་ནམས་ཀྱི་སྟོབས་ལྷག་པས་སོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">དུས་གསུམ་ཚིགས་མཚམས་མུན་ཅན་ཉི་ཟླ་ཕྲད། །</span></p>
			<p class="tibetan-commentary-non-indent"><span class="front-title">དེས་ན་རང་ལུས་ལ་དབུ་མ་སྟོང་པའི་རང་བཞིན་ཁམས་སྒྲིབ་ཐོགས་དང་བྲལ་བ་ཡར་སྣ་ཆུའི་ཁམས་དཔྱིད་ཀྱི་གོང་བུ་དང་མར་སྣ་མེའི་ཁམས་འབར་བའི་ཐིག་ལེ་དང་ལྡན་པ། ཕྱི་ནང་དག་པ་གཅིག་པའི་ཕྱིར་སྒྲ་གཅན་ཡང་ལུས་སྟོང་པ་ནམ་མཁའི་ཁམས་སྒྲིབ་ཐོགས་དང་བྲལ་ལ། གདོང་ཆུའི་རང་བཞིན་ནག་པོ་མུན་པའི་བདག་ཉིད་དང༌། མཇུག་མ་མེའི་ཁམས་དམར་པོ་འབར་བའི་རང་བཞིན་གཉིས་ནི་སྒྲིབ་བྱེད་ཀྱི་ནུས་པ་ཅན་རགས་པའི་རྣམ་པ་སྟེ། ནང་དུ་རྡུལ་དང་སྙིང་སྟོབས་དང་མུན་པའི་དུས་གསུམ་གྱི་ཐ་མར་མུན་པ་ཆེན་པོའི་རླུང་གིས་རོ་མའི་སྟོབས་འཕྲོག་ཅིང་ས་ཆུ་མེ་རླུང་ནམ་མཁའ་ཡེ་ཤེས་ཀྱི་ཁམས་དྲུག་རྫོགས་པ་ན་རྐྱང་མའི་སྟོབས་འཕྲོག་</span><span class="front-title">པས་ཕྱི་རོལ་དུ་ཟླ་བ་གཉིས་ལ་ཡན་ལག་རེའམ། དུས་རེར་བྱས་པའི་དུས་གསུམ་རྫོགས་པའི་དཀར་ནག་གི་ཚིགས་མཚམས་སུ་མུན་ཅན་ཉི་མ་ལ་འཇུག་ཅིང༌། ཟླ་བ་དྲུག་རྫོགས་པ་ན་ཟླ་བ་ལ་སྒྲ་གཅན་འཇུག་པར་སྣང་བ་དང༌། ཁྱད་པར་ཉི་འཛིན་ལ་རྟེན་འབྲེལ་ཡན་ལག་བཅུ་གཉིས་རིམ་པར་འཁོར་བའི་རེག་པའི་རྟེན་འབྲེལ་གནམ་སྟོང་ལ་འཆར་བ་དགོས་ཏེ། དེ་ཡང་ལུག་གི་ཁྱིམ་ཟླ་ནས་བརྩམས་ཏེ་ཟླ་བ་བཅུ་གཉིས་ལ་ཡན་ལག་རེར་འཇོག་ལ། ཡན་ལག་རེའི་ཉིན་ཞག་དང་པོ་ལ་མ་རིག་པ། གཉིས་པ་ལ་འདུ་བྱེད། གསུམ་པ་ལ་རྣམ་ཤེས། བཞི་པ་ལ་མིང་གཟུགས། ལྔ་པ་ལ་སྐྱེ་མཆེད་དྲུག དྲུག་པ་ལ་རེག་པ། བདུན་པ་ལ་ཚོར་བ། བརྒྱད་པ་ལ་སྲེད་པ། དགུ་པ་ལ་ལེན་པ། བཅུ་པ་ལ་སྲིད་པ། བཅུ་གཅིག་པ་ལ་སྐྱེ་བ། བཅུ་གཉིས་པ་ལ་རྒ་ཤི་དང༌། བཅུ་གསུམ་པ་ལ་མ་རིག་པ་ནས་ཉེར་བཞི་ལ་རྒ་ཤི་དང༌། ཡང་ཉེར་ལྔ་ལ་མ་</span><span class="front-title">རིག་པ་ནས་དྲུག་པ་ལ་རྒ་ཤི། བདུན་པ་ལ་མ་རིག་པ་ནས་བཅོ་བརྒྱད་པ་ལ་རྒ་ཤི་དང༌། བཅུ་དགུ་ལ་མ་རིག་པ་ནས་གནམ་སྟོང་ལ་རྒ་ཤིའོ། །མདོར་ན་གནམ་སྟོང་ལ་རེག་པ་ཡོད་པ་དང་རྒ་ཤི་ཡོད་པ་སྤེལ་མར་འབྱུང་བའི་རེག་པ་ཡོད་པའི་ཚེ་འཛིན་ཏེ་རེག་པའི་ཡན་ལག་དབུས་དེར་སྒྲ་གཅན་རྒྱུ་བ་དེ་ཡིས་ཟླ་བ་ཉི་མ་དག་ནི་འཛིན་པར་འགྱུར། ཞེས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ཉི་ཟླ་རླུང་འགྲོས་ཁྱིམ་ཚེས་ཉིན་ཞག་བྱུང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དུས་གསུམ་མཚམས་བཞི་ཐུན་བརྒྱད་དུས་སྦྱོར་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བཅུ་གཉིས་ཡུད་ཙམ་སུམ་ཅུ་དབུགས་ཉི་ཁྲི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆིག་སྟོང་དྲུག་བརྒྱ་ཆུ་སྲང་སུམ་སྟོང་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">དྲུག་བརྒྱ་ཆུ་ཚོད་དྲུག་ཅུས་གོ་ལ་འཁོར། །</span></p>
			<p class="tibetan-commentary-non-indent"><span class="front-title">ཉི་མ་དང་ཟླ་བ་དང་རླུང་སྟེ་གོ་ལའི་འགྲོས་གསུམ་ལ་བརྟེན་ནས་ཁྱིམ་ཞག་དང༌། ཚེས་ཞག་དང༌། ཉིན་ཞག་རྣམས་བྱུང་ཞིང༌། སྔ་མ་རིང༌། བར་མ་ཐུང༌། ཕྱི་མ་དེ་གཉིས་ཀྱི་བར་ཏེ་ཞིབ་པར་གོང་དུ་བཤད་ཟིན་པ་ལྟར་རོ། །དེའང་ལོ་ཟླ་ལ་སོགས་པ་དུས་རྣམ་པར་གཞག་པའི་གཙོ་བོ་ནི་ཉི་མའི་འགྲོས་ལ་བརྟེན་པ་སྟེ། ཉིན་ཞག་གཅིག་ལ་དུས་སྦྱོར་བཅུ་གཉིས་ཡོད་པའི་དུས་སྦྱོར་བཞི་ལ་དུས་རེ་བྱས་པའི་དུས་གསུམ་དང༌། དུས་སྦྱོར་གསུམ་ལ་ཐུན་མཚམས་རེ་བྱས་པའི་ཐུན་མཚམས་བཞི་དང༌། དུས་སྦྱོར་ཕྱེད་དང་གཉིས་ལ་ཐུན་ཚོད་རེ་བྱས་པའི་ཐུན་ཚོད་བརྒྱད་དང༌། དབྱུ་གུ་ལྔ་ལ་དུས་སྦྱོར་རེ་བྱས་པའི་དུས་སྦྱོར་བཅུ་གཉིས་དང༌། ཆུ་ཚོད་གཉིས་ལ་ཡུད་ཙམ་རེ་བྱས་པའི་ཡུད་ཙམ་སུམ་ཅུ་དང༌། དབུགས་ཉི་ཁྲི་ཆིག་སྟོང་དྲུག་བརྒྱ་</span><span class="front-title">དང༌། དབུགས་དྲུག་ལ་ཆུ་སྲང་དུ་བྱས་པའི་སྲང་སུམ་སྟོང་དྲུག་བརྒྱ་དང༌། ཆུ་སྲང་དྲུག་ཅུ་ཆུ་ཚོད་དུ་བྱས་པའི་ཆུ་ཚོད་དྲུག་ཅུས་ཞག་རེ་བཞིན་གོ་ལ་འཁོར་བར་འགྱུར་ལ། གཟའ་གཞན་ཡང་དེའི་རྗེས་སུ་འབྲངས་པས་འཇིག་རྟེན་དུ་རྒྱུ་ཞིང་ལེགས་ཉེས་ཀྱི་འབྲས་བུ་འབྱིན་པར་བྱེད་དོ། །འདིར་ཞར་བྱུང་ལོ་ཟླའི་འགོ་འཛིན་པའི་ཚུལ་ཡང་མདོ་སྡེ་ཉི་མའི་སྙིང་པོར། </span><span class="tibetan-external-citations">བདག་གིས་རྒྱུ་སྐར་སྨིན་དྲུག་བརྗོད། །ཟླ་བ་ཉ་ཚེ་ཟླ་རངས་འགྱུར། །སྟོན་ཟླ་ཐ་ཆུང་ཞེས་གྲགས་པ། །ལོ་འགོར་བདག་གིས་བརྗོད་པར་བྱ། </span><span class="front-title">།ཞེས་དང་པོར་ལོ་ལ་བཀོད་པའི་གོ་རིམ་གྱིས་རྒྱུ་སྐར་གྱི་དང་པོ་སྨིན་དྲུག་ཡིན་པས་ན་སྨིན་དྲུག་གི་ཟླ་བར་ལོ་འགོར་གསུངས་ཤིང༌། འཇིག་རྟེན་གྱི་གྲགས་པས་དཔྱིད་ར་ལོ་འགོར་བྱེད་པ་ལ་འདུལ་མངོན་ལས་ལུགས་དེ་གཉིས་ཀ་དང༌། ཐ་སྐར་གྱི་ཟླ་བ་ལོ་འགོར་བྱེད་པའང་འབྱུང་ཞིང༌། རྒྱ་རྩིས་པས་ཧོར་ཟླ་དང་པོ་སྟག་དཔྱིད་</span><span class="front-title">རར་བྱས་ནས་དེ་ལོ་འགོར་འཇོག་ཀྱང་དུས་ཀྱི་འཁོར་ལོ་འདིར་འཇིག་རྟེན་ཆགས་པའི་དབང་དུ་བྱས་པའི་ལོ་འགོ་དང༌། ཉི་ཁྱིམ་གཙོ་བོར་བྱས་པའི་ལོ་འགོ་དང༌། དགོས་པ་གཙོ་བོར་བྱས་པའི་ལོ་འགོ་སྟེ་གསུམ་ལས་</span><span class="tibetan-sabche">དང་པོ་ནི།</span><span class="front-title"> དབྱར་འབྲིང་ཀརྚའི་ཟླ་བ་ནས་འཛིན་ཏེ་འཇིག་རྟེན་ཆགས་ནས་ཆེར་མ་ལོན་པ་སྟོན་དཔྱིད་དང་ཉི་ཟླ་སོགས་མེད་པ་ན་ཉི་མ་ནབས་སོའི་བཞི་གསུམ་ཀརྚའི་ཁྱིམ་གྱི་དང་པོ་ནས་ལོངས་སྤྱོད་སྐྱེས་པས་དུས་ཀྱི་དང་པོ་དབྱར་ཡིན་པར་གསུངས་པས་སོ། </span><span class="tibetan-sabche">།གཉིས་པ་ནི།</span><span class="front-title"> ཉི་མ་ལུག་ཁྱིམ་དུ་ཞུགས་པའི་དུས་ཏེ་གཟའ་སྐར་དང་དུས་རྣམས་ཉི་མའི་རྗེས་སུ་འབྲང་ཞིང་དེའི་ཁྱིམ་གྱི་དང་པོ་ལུག་ཡིན་པས་སོ། </span><span class="tibetan-sabche">།གསུམ་པ་ནི།</span><span class="front-title"> ནག་ཟླའི་དཀར་ཚེས་གཅིག་ནས་ལོ་འགོ་འཛིན་པ་སྟེ་དུས་འཁོར་ནས་གསུངས་པའི་ཟླ་བ་ཡིན་པའི་ཕྱིར་རོ། །འདི་དང་འཇིག་རྟེན་པ་དང་ཕྱི་རོལ་པ་ནི་ཡར་ངོ་སྔོན་འགྲོར་</span><span class="front-title">བྱེད་ལ། མངོན་འགྲེལ་ལས་ཟླ་བ་ཐམས་ཅད་ནི་མར་གྱི་ངོ་སྔ་སྟེ་ཞེས་གསུངས་ཤིང༌། སྡོམ་བརྩོན་དང་པོར་ངལ་བ་ལྟར་སྣང་ཡང་མཐར་རྒྱས་པར་འགྱུར་བའི་ཆོས་མཐུན་གྱིས་སངས་རྒྱས་པ་མར་ངོ་སྔོན་འགྲོ་བྱེད་པ་མང་བས་རྒྱུད་འགྲེལ་དུ་ཡང་ཕལ་ཆེར་མར་ངོ་སྔོན་འགྲོ་བྱས་ཀྱང་དགོས་པའི་དབང་གིས་རེས་འགའ་ཡར་ངོ་སྔོན་འགྲོར་ཡང་གསུངས་ལ། ཡང་རྩ་རྒྱུད་ལས་མར་ངོ་སྔོན་འགྲོ་དང་བསྡུས་རྒྱུད་དུ་མུ་སྟེགས་གཞུག་ཕྱིར་ཡར་ངོ་སྔོན་འགྲོ་གསུངས་ཞེས་ཀྱང་གྲགས་སོ། །</span></p>
			<p id="_idParaDest-110" class="tibetan-sabche1"><span class="tibetan-sabche">བཞི་པ་༼ཇི་ལྟར་བརྩི་བའི་ཚུལ་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གཟའ་ཚེས་སྐར་སྦྱོར་བྱེད་པའི་ཡན་ལག་ལྔ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཟའ་ལྔ་སྒྲ་གཅན་ཏཏྐཱལ་སྤྱོད་ཚུལ་བརྟག །</span></p>
			<p class="tibetan-root-text_tibetan-root-text-last-line"><span class="tibetan-root-text">འབྲས་བུ་ལུང་སྟོན་རྩིས་ཕྲན་གཞན་ཡང་བསླབ། །</span></p>
			<p class="tibetan-commentary-non-indent"><span class="front-title">དེ་ལྟར་བརྩི་བྱའི་གཞི་དང་རྩི་བྱེད་ཀྱི་གནད་རྣམས་ལེགས་པར་ངེས་ནས། ཉིན་རེ་ལ་སོགས་པའི་ངེས་པ་ཇི་ལྟར་རྩི་བའི་ཚུལ་ནི། ༼༡༽ ཉི་མ་སོགས་རེས་གཟའ་བདུན། ༼༢༽ ཐ་སྐར་སོགས་རེས་འགྲོགས་ཟླ་སྐར་རམ་ཚེས་ཀྱི་སྐར་མ། ༼༣༽ ཉི་མས་སྤྱོད་པའི་རྒྱུ་སྐར། ༼༤༽ སེལ་བ་ལ་སོགས་པའི་སྦྱོར་བ་ཉེར་བདུན། ༼༥༽ འཕོ་བའི་བྱེད་པ་བདུན་དང་རྟག་བྱེད་བཞི་སྟེ་ཡན་ལག་ལྔ་ཇི་ལྟར་འཆར་བ་དང༌། དྲག་གཟའ་གསུམ། ཞི་གཟའ་གཉིས་ཏེ་གཟའ་ལྔ་པོ་རྒྱུ་སྐར་གྱི་ཡུལ་ལ་འགྲོས་བཞིས་ཇི་ལྟར་རྒྱུ་བ་དང༌། སྒྲ་གཅན་གདོང་མཇུག་གང་དུ་སྤྱོད་པ། ཏཏྐཱལ་ཏེ་དུས་སྦྱོར་གང་ཞིག་འཆར་བ། ཚེས་དང་དུས་ལ་རྩ་བ་དང་</span><span class="front-title">ཡན་ལག་གི་དབྱངས་འཆར་བའི་ཚུལ་རྣམས་ཞིབ་མོར་བརྟག་ཅིང༌། འབྲས་བུ་བཟང་ངན་ལུང་སྟོན་པར་བྱེད་པ་དུས་འཁོར་ལས་གསུངས་པ་དང༌། གཡུལ་ལས་རྣམ་པར་རྒྱལ་བའི་རྒྱུད་དོན་དབྱངས་འཆར་བ་ལ་གཙོ་བོར་བརྟན་ཅིང་མན་ངག་གནད་ཀྱི་འཁོར་ལོ་རྣམས་ཀྱིས་བླང་དོར་ལྐོག་གྱུར་མངོན་སུམ་དུ་སྟོན་པ་རྣམས་དང༌། བརྩི་བྱ་འབྱུང་བ་ལྔ་ལ། ༼༡༽ རྩི་བྱེད་རང་བཞིན་གཞིའི་གཙུག་ལག་དང༌། ༼༢༽ འབྱུང་བ་རང་རྒྱུད། སྣང་བ་ཡུལ། གཅོད་བྱེད་ཡིད། འཛིན་པ་སེམས་ཀྱི་གབ་ཙེ་བཞིས་བསྡུས་པའི་མ་རིག་འཁྲུལ་སྣང་གི་གཙུག་ལག་གཉིས་ཀྱི་སྒོ་ནས་ལེགས་ཉེས་ལུང་བསྟན་པ་འབྱུང་རྩིས་སམ་ནག་རྩིས་སུ་གྲགས་པ་སོགས་རྩིས་ཕྲན་གཞན་ཡང་བསླབ་པར་བྱའོ། །</span></p>
			<p id="_idParaDest-111" class="tibetan-sabche1"><span class="tibetan-sabche">གཉིས་པ་སྙན་ངག་བཤད་པ་ལ་གཉིས། ལུས་དང༌། རྒྱན་ནོ། །དང་པོ་༼</span><span class="tibetan-sabche">ལུས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྙན་དངགས་འདོད་དོན་ལུས་ལ་བཅད་ལྷུག་སྤེལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གྲོལ་བ་རིགས་མཛོད་འདུས་པ་སརྒས་བཅིངས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚིགས་བཅད་རྐང་བཞི་ལྷུག་པ་བརྗོད་དང་གཏམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྤེལ་མ་གཙོ་ཕལ་ཟློས་གར་ཙམྦུ་སྟེ། །</span></p>
			<p class="tibetan-commentary-non-indent"><span class="front-title">དེའང་མདོ་ལས། </span><span class="tibetan-external-citations">དམ་པའི་ཆོས་གསལ་བར་བྱ་བའི་ཕྱིར་སྙན་དངགས་བྱའོ། །དཀོན་མཆོག་གསུམ་ལ་བསྟོད་པ་བྱའོ། །དེ་ལས་བླ་ན་མེད་པའི་བྱང་ཆུབ་འཐོབ་པར་འགྱུར་རོ། </span><span class="front-title">།ཞེས་སོགས་འབྱུང་བ་ལྟར། མཁས་པའི་བྱ་བ་གསུམ་གྱི་མཆོག་རྩོམ་པ་བཟང་ངན་ནི་སྙན་དངགས་ཤེས་མི་ཤེས་ཀྱི་རྗེས་སུ་འགྲོ་ལྡོག་བྱེད་པས། </span><span class="front-title">འདིའི་གཙོ་བོའི་དོན་ལུས་དང་རྒྱན་གཉིས་སུ་གནས་པ་ལས། དང་པོ་ནི། </span><span class="tibetan-external-citations">ལུས་ནི་རེ་ཞིག་འདོད་པ་ཡི། །དོན་གྱི་རྣམ་བཅད་ཚིག་གི་ཕྲེང༌། </span><span class="front-title">།ཞེས་གསུངས་པ་ལྟར། </span><span class="tibetan-external-citations">སྙན་དངགས་མཁན་གྱིས་བརྗོད་པར་འདོད་པའམ་བསམ་པའི་དོན་ནི་སྙན་དངགས་ཀྱི་ལུས་ཏེ་དོན་ངེས་པར་བྱས་ནས་ཚིགས་ལེགས་པར་བསྡེབས་པ་ལ་འདོད་པའི་དོན་གྱིས་རྣམ་པར་བཅད་པ་</span><span class="front-title">ཞེས་གསུངས་སོ། །ལུས་དེའང་ཚིགས་སུ་བཅད་པའི་ཚེག་བར་བདུན་དང་དགུ་ལ་སོགས་པ་དང༌། མ་བཅད་པའི་ལྷུག་པ་དང༌། དེ་དག་སྤེལ་མ་གསུམ་དུ་གནས་སོ། </span><span class="tibetan-sabche">།ཚིགས་བཅད་</span><span class="front-title">སྦྱོར་ཚུལ་ལམ་རིགས་ཀྱི་སྒོ་ནས་དབྱེ་ན། གྲོལ་བ། རིགས། མཛོད། འདུས་པ་ཞེས་བྱ་བ་བཞི་སྟེ། རིམ་བཞིན་ཚིགས་བཅད་གཅིག་གི་ནང་དུ་དོན་གཅིག་རང་དབང་ཅན་དུ་རྫོགས་པར་སྟོན་པ་དང༌། བརྗོད་བྱའི་དོན་གཅིག་ལ་ཤོ་ལོ་ཀ་མང་དུ་ཚོགས་ཤིང་བྱ་ཚིག་གཅིག་</span><span class="front-title">གིས་གསལ་བར་བྱས་པ་དང༌། གཅོད་མཚམས་དང་བྱ་ཚིག་སྣ་ཚོགས་ཤིང་ཤོ་ལོ་ཀའི་གྲངས་ངེས་མེད་པ་མཛོད་ལྟར་འདུས་པ་དང༌། བརྗོད་བྱའི་ཚིག་དོན་གཅིག་ལ་ཤོ་ལོ་ཀ་དང་བྱ་ཚིག་མང་པོ་ཅན་ཏེ། དེ་དག་ཀྱང་སརྒ་ཞེས་པ་ལེའུའམ་རབ་བྱེད་དམ་སྐབས་དུ་མས་བཅིངས་པ་ནི་སྙན་དངགས་ཆེན་པོ་ཞེས་བྱའོ། །ཚིགས་སུ་བཅད་པ་དེའང་མངོན་པ་ཀུན་བཏུས་ལས། རྐང་པ་གཅིག་ནས་དྲུག་པའི་བར་དུ་ཡོད་པར་བཤད་ཀྱང་སྙན་དངགས་པའི་ལུགས་ལ་རྐང་པ་བཞི་པ་ཁོ་ན་ཡིན་ལ། </span><span class="tibetan-sabche">ལྷུག་པ་</span><span class="front-title">ལ་བརྗོད་པ་དང་གཏམ་ཞེས་མིང་གཉིས་སུ་ཡོད་ཀྱང་སློབ་དཔོན་དཎྜིས་དེ་གཉིས་དོན་གཅིག་ཏུ་བཞེད་ཅིང༌། པཎྜི་ཏ་རིག་བྱེད་རྒྱ་མཚོ་ནི། བརྗོད་པའི་མཚན་ཉིད། ལྷུག་པའི་སྙན་དངགས་གང་ཞིག སྔོན་བྱུང་གི་གཏམ་རྒྱུད་ལས་དྲངས་པ་མ་ཡིན་པའི་རིགས་བརྗོད་པ་དང༌། གཏམ་གྱི་མཚན་ཉིད། ལྷུག་པའི་སྙན་དངགས་</span><span class="front-title">གང་ཞིག སྔོན་བྱུང་བའི་གཏམ་རྒྱུད་ལས་བརྩམས་ཏེ་བརྗོད་པ་ཤས་ཆེ་བ་ཡིན་ཞེས་བཞེད་ལ། མེ་ལོང་དུའང༌། </span><span class="tibetan-external-citations">སྔོན་བྱུང་གཏམ་ལས་གྱུར་པའམ། །ཅིག་ཤོས་ལེགས་པ་ལ་བརྟེན་ནས། </span><span class="front-title">།ཞེས་འབྱུང་བ་དང་མཐུན་པས་ལེགས་ཞེས་མཁས་པ་སྔ་རབས་པ་དུ་མས་གསུང་ངོ༌། </span><span class="tibetan-sabche">།སྤེལ་མ་</span><span class="front-title">ལའང་གཙོ་བོ་དང་ཕལ་པ་གཉིས་ཀྱི་དང་པོ་ནི། སྐད་རིགས་བཞི་ཚང་ཞིང་བཅད་ལྷུག་སྤེལ་མའི་བདག་ཉིད་ཅན་ཟློས་གར་ཉིད་ཡིན་ལ། གཉིས་པ་ནི། སྐད་རིགས་གང་རུང་ལ་བརྟེན་ཅིང་བཅད་ལྷུག་བསྲེས་པ་ཙམྦུ་ཞེས་གྲགས་པ་དེ་ཡིན་པ་དང༌། གཞན་ཡང་རྗོད་བྱེད་ཀྱི་སྒོ་ནས་དབྱེ་ན། ལེགས་སྦྱར། རང་བཞིན། ཟུར་ཆག འདྲེས་མ་དང་བཞིར་བཤད་དོ། །</span></p>
			<p id="_idParaDest-112" class="tibetan-sabche1"><span class="tibetan-sabche">གཉིས་པ་རྒྱན་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མཛེས་བྱེད་ཚིག་སྦྱོར་ཐུན་མིན་ཡོན་ཏན་བཅུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐུན་མོང་དོན་རྒྱན་སྒྲ་དང་གབ་པའི་ཚིག །</span></p>
			<p class="tibetan-root-text_tibetan-root-text-last-line"><span class="tibetan-root-text">སྐྱོན་སྤོང་རྩོམ་པ་འཇིག་རྟེན་རྒྱན་དུ་བྱེད། །</span></p>
			<p class="tibetan-commentary-non-indent"><span class="front-title">མེ་ལོང་གཞུང་ལས། </span><span class="tibetan-external-citations">སྙན་དངགས་མཛེས་པར་བྱེད་པ་ཡི། །ཆོས་རྣམས་རྒྱན་ཞེས་རབ་ཏུ་བརྗོད། </span><span class="front-title">།ཅེས་འབྱུང་བ་ལྟར། ཇི་ལྟར་སྐྱེས་བུའི་ལུས་ལ་དོ་ཤལ་དང་དཔུང་རྒྱན་ལ་སོགས་པས་མཛེས་པར་བྱེད་པ་བཞིན་དུ་སྙན་དངགས་ཀྱི་ལུས་ལའང་སྦྱར་བ་ལ་སོགས་པའི་དོན་གྱི་རྒྱན་གྱིས་མཛེས་པར་བྱེད་པའི་ཕྱིར།</span></p>
			<p class="tibetan-commentary-non-indent"><span class="front-title">དེ་ལྟ་བུའི་ཚིག་སྦྱོར་བ་ནི་རྒྱན་ཞེས་བྱ་སྟེ། དེའང་དཎྜིའི་གཞུང་ལས། ཤར་ལྷོའི་ལམ་སྲོལ་སོ་སོ་བ། །</span><span class="tibetan-footnote-reference">༡</span><span class="front-title">སྦྱར་བ་</span><span class="tibetan-footnote-reference">༢</span><span class="front-title">རབ་དྭངས་</span><span class="tibetan-footnote-reference">༣</span><span class="front-title">མཉམ་ཉིད་དང༌། །</span><span class="tibetan-footnote-reference">༤</span><span class="front-title">སྙན་དང་</span><span class="tibetan-footnote-reference">༥</span><span class="front-title">ཤིན་ཏུ་གཞོན་པ་དང༌། །</span><span class="tibetan-footnote-reference">༦</span><span class="front-title">དོན་གསལ་བ་དང་</span><span class="tibetan-footnote-reference">༧</span><span class="front-title">རྒྱ་ཆེ་དང༌། །</span><span class="tibetan-footnote-reference">༨</span><span class="front-title">བརྗིད་དང་</span><span class="tibetan-footnote-reference">༩</span><span class="front-title">མཛེས་ལྡན་</span><span class="tibetan-footnote-reference">༡༠</span><span class="front-title">ཏིང་ངེ་འཛིན། །ཡོན་ཏན་འདི་བཅུ་བཻ་དརྦྷའི། །ལམ་གྱི་སྲོག་ཏུ་བཤད་པ་ཡིན། །འདི་དག་ཕལ་ཆེར་ལྡོག་པས་</span><span class="front-title">ནི། །གཽ་ཌའི་ལམ་དག་མཚོན་པ་ཡིན། །ཅེས་</span><span class="tibetan-sabche">ཐུན་མོང་མིན་པའི་ཡོན་ཏན་བཅུ་</span><span class="front-title">དང༌།  ཤར་ལྷོ་འདོད་པ་མཐུན་པ་</span><span class="tibetan-sabche">ཐུན་མོང་གི་ལམ་</span><span class="front-title">སྲོལ་ལ་དོན་རྒྱན་སྒྲ་རྒྱན་གབ་ཚིག་གསུམ་སྟེ། དེའང༌། </span><span class="tibetan-footnote-reference">༡</span><span class="front-title">རང་བཞིན་བརྗོད་དང་</span><span class="tibetan-footnote-reference">༢</span><span class="front-title">དཔེ་དང་ནི། །</span><span class="tibetan-footnote-reference">༣</span><span class="front-title">གཟུགས་ཅན་</span><span class="tibetan-footnote-reference">༤</span><span class="front-title">གསལ་བྱེད་</span><span class="tibetan-footnote-reference">༥</span><span class="front-title">བསྐོར་བ་དང༌། །</span><span class="tibetan-footnote-reference">༦</span><span class="front-title">འགོག་དང་</span><span class="tibetan-footnote-reference">༧</span><span class="front-title">དོན་གཞན་བཀོད་པ་དང༌། །</span><span class="tibetan-footnote-reference">༨</span><span class="front-title">ལྡོག་པ་ཅན་དང་</span><span class="tibetan-footnote-reference">༩</span><span class="front-title">སྲིད་པ་ཅན། །</span><span class="tibetan-footnote-reference">༡༠</span><span class="front-title">བསྡུས་དང་</span><span class="tibetan-footnote-reference">༡༡</span><span class="front-title">ཕུལ་བྱུང་</span><span class="tibetan-footnote-reference">༡༢</span><span class="front-title">རབ་བརྟགས་དང༌། །</span><span class="tibetan-footnote-reference">༡༣</span><span class="front-title">རྒྱུ་དང་</span><span class="tibetan-footnote-reference">༡༤</span><span class="front-title">ཕྲ་མོ་</span><span class="tibetan-footnote-reference">༡༥</span><span class="front-title">ཆ་དང་</span><span class="tibetan-footnote-reference">༡༦</span><span class="front-title">རིམ། །</span><span class="tibetan-footnote-reference">༡༧</span><span class="front-title">དགའ་དང་</span><span class="tibetan-footnote-reference">༡༨</span><span class="front-title">ཉམས་ལྡན་</span><span class="tibetan-footnote-reference">༡༩</span><span class="front-title">གཟི་བརྗིད་ཅན། །</span><span class="tibetan-footnote-reference">༢༠</span><span class="front-title">རྣམ་གྲངས་བརྗོད་དང་</span><span class="tibetan-footnote-reference">༢༡</span><span class="front-title">ཀུན་ཏུ་ཕན། །</span><span class="tibetan-footnote-reference">༢༢</span><span class="front-title">རྒྱ་ཆེ་</span><span class="tibetan-footnote-reference">༢༣</span><span class="front-title">བསྙོན་དོར་</span><span class="tibetan-footnote-reference">༢༤</span><span class="front-title">སྦྱར་བ་དང༌། །</span><span class="tibetan-footnote-reference">༢༥</span><span class="front-title">ཁྱད་པར་མཚུངས་པར་</span><span class="tibetan-footnote-reference">༢༦</span><span class="front-title">སྦྱོར་བ་དང༌། །</span><span class="tibetan-footnote-reference">༢༧</span><span class="front-title">འགལ་དང་</span><span class="tibetan-footnote-reference">༢༨</span><span class="front-title">སྐབས་མིན་བསྟོད་པ་དང༌། །</span><span class="tibetan-footnote-reference">༢༩</span><span class="front-title">ཟོལ་བསྟོད་</span><span class="tibetan-footnote-reference">༣༠</span><span class="front-title">ངེས་པར་བསྟན་པ་དང༌། །</span><span class="tibetan-footnote-reference">༣༡</span><span class="front-title">ལྷན་ཅིག་བརྗོད་དང་</span><span class="tibetan-footnote-reference">༣༢</span><span class="front-title">ཡོངས་བརྗེས་</span><span class="tibetan-footnote-reference">༣༣</span><span class="front-title">ཤེས། །</span><span class="tibetan-footnote-reference">༣༤</span><span class="front-title">རབ་སྤེལ་དེ་ནས་དགོངས་པ་ཅན། །འདི་དག་ཚིག་རྣམས་དག་གི་ནི། །རྒྱན་དུ་སྔོན་གྱི་མཁས་པས་བསྟན། །ཅེས་</span><span class="tibetan-sabche">དོན་རྒྱན་</span><span class="front-title">སུམ་ཅུ་རྩ་ལྔ་ནང་གསེས་ཀྱི་དབྱེ་བས་དུ་མར་འགྱུར་བ་དང༌། </span><span class="tibetan-sabche">སྒྲ་རྒྱན་</span><span class="front-title">ལ་ཟུང་ལྡན་དང་བྱ་དཀའི་ཁྱད་པར་གཉིས། རྩེད་མོའི་འདུན་སར་བཞད་གད་ལ་སོགས་པའི་ཆེད་དུ་ཉེ་བར་མཁོ་བའི་</span><span class="tibetan-sabche">གབ་ཚིག་གི་རྒྱན་</span><span class="front-title">བཅུ་དྲུག་རྣམས་སོ། །མདོར་ན་ཚིག་རྒྱན་ཐམས་ཅད་རང་བཞིན་བརྗོད་པ་དང་འཁྱོགས་བརྗོད་གཉིས་སུ་འདུ་ཞིང༌། དེ་དག་གི་ཚིག་སྦྱོར་སྐབས། </span><span class="tibetan-footnote-reference">༡</span><span class="front-title">དོན་ཉམས་</span><span class="tibetan-footnote-reference">༢</span><span class="front-title">དོན་འགལ་</span><span class="tibetan-footnote-reference">༣</span><span class="front-title">དོན་གཅིག་པ། །</span><span class="tibetan-footnote-reference">༤</span><span class="front-title">ཐེ་ཚོམ་ཅན་དང་</span><span class="tibetan-footnote-reference">༥</span><span class="front-title">རིམ་པ་ཉམས། །</span><span class="tibetan-footnote-reference">༦</span><span class="front-title">སྒྲ་ཉམས་</span><span class="tibetan-footnote-reference">༧</span><span class="front-title">གཅོད་མཚམས་ཉམས་པ་དང༌། །</span><span class="tibetan-footnote-reference">༨</span><span class="front-title">སྡེབ་སྦྱོར་ཉམས་དང་</span><span class="tibetan-footnote-reference">༩</span><span class="front-title">མཚམས་སྦྱོར་བྲལ། །ཡུལ་དུས་སྒྱུ་རྩལ་འཇིག་རྟེན་དང༌། །ལུང་རིགས་དག་དང་</span><span class="tibetan-footnote-reference">༡༠</span><span class="front-title">འགལ་བ་སྟེ། </span><span class="tibetan-sabche">།སྐྱོན་བཅུ་</span><span class="front-title">དེ་དག་སྙན་དངགས་ལ། །སྙན་ངག་མཁན་གྱིས་སྤང་བར་བྱ། །ཞེས་པ་ལྟར་</span><span class="front-title">སྐྱོན་བཅུ་དང༌། གཞན་ཡང་གྲོང་ཚིག་དང་དཔེ་སྐྱོན་ལ་སོགས་པ་སྤངས་པ་དང༌། ཇི་སྐད་དུ། </span><span class="tibetan-external-citations">རང་བཞིན་གྱིས་གྲུབ་སྤོབས་པ་དང༌། །མང་དུ་ཐོས་པ་དྲི་མེད་དང༌། །མངོན་པར་སྦྱོར་བ་མི་དམན་པ། </span><span class="tibetan-sabche">།སྙན་ངག་ཕུན་སུམ་ཚོགས་པའི་རྒྱུ།</span><span class="tibetan-external-citations"> </span><span class="front-title">།ཞེས་འབྱུང་བའི་རྒྱུ་ཚོགས་དང་ལྡན་པའི་རྩོམ་པ་ནི་འཇིག་རྟེན་གྱི་རྒྱན་དུ་བྱེད་དེ་སློབ་དཔོན་དཔའ་བོས་མཛད་པའི་བསྟོད་པ་བཞིན་ནོ། །འདི་ལ་སྤྱིར་བཏང་</span><span class="tibetan-sabche">དཔེར་བརྗོད་</span><span class="front-title">ཤར་པའི་ལམ་ལ་དཔག་བསམ་འཁྲི་ཤིང་དང༌། ལྷོ་པའི་ལམ་ལ་སྐྱེས་རབས་སོ་བཞི་པ་ཡིན་ཟེར་བ་འདྲ་རུང་ཙམ་ཡོད་པར་སྣང་ངོ༌། །</span></p>
			<p id="_idParaDest-113" class="tibetan-sabche1"><span class="tibetan-sabche">གསུམ་པ་སྡེབ་སྦྱོར་བཤད་པ་ལ་གསུམ། </span><span class="tibetan-sabche2">བྲྀ</span><span class="tibetan-sabche">ཏྟ། ཛཱའ་ཏི། ངོ་མཚར་རྟོགས་བྱེད་ཀྱི་སྦྱོར་བ་བཤད་པའོ། །དང་པོ་</span><span class="tibetan-sabche">༼</span><span class="tibetan-sabche2">བྲྀ</span><span class="tibetan-sabche">ཏྟ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཚིགས་བཅད་སྡེབ་སྦྱོར་ཡི་གེ་དྲུག་པ་ནས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྒྱུན་ཆགས་བར་དུ་བགྲང་བ་</span><span class="tibetan-root-text1">བྲྀ</span><span class="tibetan-root-text">ཏྟ་སྟེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཉམ་དང་མི་མཉམ་ཕྱེད་མཉམ་དག་གིས་བཅིངས། །</span></p>
			<p class="tibetan-commentary-non-indent"><span class="front-title">སྙན་དངགས་ཚིགས་སུ་བཅད་པ་ལ་ཤིན་ཏུ་གལ་ཆེ་བའི་རིག་པ་ནི། ཇི་སྐད་དུ། </span><span class="tibetan-external-citations">ཚིགས་བཅད་རྐང་བཞི་དེ་ཡང་ནི། །</span><span class="tibetan-external-citations1">བྲྀ</span><span class="tibetan-external-citations">ཏྟ་ཛཱ་ཏི་ཞེས་རྣམ་གཉིས། </span><span class="front-title">།ཞེས་དང༌། </span><span class="tibetan-external-citations">རིག་དེ་སྙན་དངགས་རྒྱ་མཚོ་ནི། །ཟབ་མོ་བརྒལ་འདོད་རྣམས་ཀྱི་གྲུ། </span><span class="front-title">།ཞེས་འབྱུང་བ་ལྟར་ཙྪནྜསའི་སྒྲ་ལས་དྲངས་པའི་སྡེབ་སྦྱོར་</span><span class="tibetan-commentary">བྲྀ</span><span class="front-title">ཏྟ་དང་ཛཱའ་ཏི་གཉིས་སུ་ཡོད་པའི་གཉིས་</span><span class="front-title">ཀའང་ཚིགས་གཅད་རྐང་བཞི་པའི་དབང་དུ་བྱས་པ་སྟེ། དང་པོ་ནི། རྐང་པ་བཞི་ཀར་ཡི་གེའི་གྲངས་སྙོམས་པའི་ཡི་གེ་བགྲང་བ་ཡིན་ལ། དེའང་ཡི་གེ་དྲུག་པ་དབྱངས་སྒྲོག་དང་བདུན་པ་རབ་དགའ་ནས། ཉེར་དྲུག་པ་ལྷག་པར་བྱེད་ལྡན་གྱི་བར་ངེས་པ་ཅན་དང༌། ཉེར་བདུན་ཕན་ཆད་ལ་རྒྱུན་ཆགས་ཞེས་བྱ་ཞིང་དེ་ལའང་རྒྱུན་ཆགས་དང་རབ་བསགས་དང་པོ་ནས་བརྒྱད་པ་ལ་སོགས་པའི་དབྱེ་བ་མང་ངོ༌། །དྲུག་པ་སོགས་ལའང་ནང་གསེས་ཤིན་ཏུ་མང་སྟེ་ཡི་གེ་བཅུ་པ་ལ་མཚོན་ན་ལྕི་ཡང་སྦྱོར་ཚུལ་གྱི་དབྱེ་བས་རྣམ་གྲངས་ཆིག་སྟོང་ཉེར་བཞི་འགྱུར་ཞིང༌། དེ་རྣམས་ཀྱང་མིང་གི་ངེས་པ་གསལ་བ་དབུས་ཕྲ། གཞོན་ནུ་རོལ་པ་དང་འདྲ་མཚུངས། གློག་ཕྲེང༌། དག་པའི་སྣང་བ་ལ་སོགས་པ་དང༌། གཞུང་དུ་མིང་དངོས་སུ་མ་གསུངས་པ་ཤིན་ཏུ་མང་བ་དེ་དག་ནི་</span><span class="tibetan-commentary">བྲྀ</span><span class="front-title">ཏྟ་སྟེ། དེ་ལའང་ནང་གསེས་སུ་རྐང་པ་བཞི་ཀ་ཡི་གེའི་</span><span class="front-title">གྲངས་དང་ལྕི་ཡང་མཚན་ཉིད་མཚུངས་པ་</span><span class="tibetan-sabche">མཉམ་པའི་</span><span class="tibetan-sabche2">བྲྀ</span><span class="tibetan-sabche">ཏྟ་</span><span class="front-title">སྟེ་དབུས་ཕྲ་ལ་སོགས་པའོ། །དེ་ལས་ལྡོག་པ་ནི་</span><span class="tibetan-sabche">མི་མཉམ་པའི་</span><span class="tibetan-sabche2">བྲྀ</span><span class="tibetan-sabche">ཏྟ་</span><span class="front-title">སྟེ། དེ་ལའང་ཁ་སྒོ་དང༌། རྐང་བཞི་འཕེལ་དང༌། སྟེང་འགྲོ་དང༌། དལ་གྱིས་འགྲོ་བ་བཞིའོ། རྐང་པ་ཟུང་གཉིས་མི་མཉམ་ལ་ཟུང་མཉམ་པའི་མཚན་ཉིད་ལྟ་བུའི་འདྲེས་པ་ནི་</span><span class="tibetan-sabche">ཕྱེད་མཉམ་པའི་</span><span class="tibetan-sabche2">བྲྀ</span><span class="tibetan-sabche">ཏྟ་</span><span class="front-title">སྟེ་ཉེར་བཀྲ་ལ་སོགས་པ་རྣམས་ཀྱིས་བཅིངས་པས་མཛེས་པར་བྱས་པའོ། །</span></p>
			<p id="_idParaDest-114" class="tibetan-sabche1"><span class="tibetan-sabche">གཉིས་པ་༼ཛཱ་ཏི་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཕྱི་མ་བགྲང་བ་ཛཱ་ཏི་འཕགས་མ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">རོ་ལངས་དམར་སེར་རྣམས་ལ་གཞན་བཤད་འདུ། །</span></p>
			<p class="tibetan-commentary-non-indent"><span class="front-title">ཡི་གེའི་ངོ་གྲངས་བགྲང་དུ་མེད་པ་ཕྱི་མོ་བགྲང་བའི་སྡེབ་སྦྱོར་ནི་ཛཱ་ཏི་ཞེས་བྱ་སྟེ། སྔ་མ་ཡི་གེ་བརྒྱད་ཡོད་པ་ལ་ཡི་གེ་བརྒྱད་པའི་སྡེབ་སྦྱོར་ཞེས་པ་ལྟ་བུའི་ཚབ་ཏུ་འདིར་ཕྱི་མོ་བརྒྱད་ཚང་དགོས་ཏེ། དེའང་དབྱངས་ཐུང་ངུ། གསལ་བྱེད་དབྱངས་གཅིག་པ་རྣམས་ནི་ཕྱི་མོ་གཅིག་པར་བགྲང༌། དབྱངས་རིང་པོ། གསལ་བྱེད་དབྱངས་གཉིས་པ་སྟེ་རིང་པོ་དང་མཚམས་སྦྱོར་གྱི་ཡི་གེ་སྲོག་ཏུ་ཞུགས་པ་སོགས་མདོར་ན་ལྕི་བ་རྣམས་ནི་ཕྱི་མོ་གཉིས་པར་བགྲང༌། གསལ་བྱེད་སྲོག་མེད་ནི་ཕྱེད་པར་བགྲང་བ་ཡིན་ལ། དེ་ལའང་ཕྱི་མོ་འགོད་ཚུལ་དང༌། རྐང་བཞི་མཉམ་མི་མཉམ་ཕྱེད་མཉམ་གྱི་དབྱེ་བས་ཛཱ་ཏི་དང༌། རོ་ལངས་ཅན་དང༌། དམར་སེར་ཅན་གསུམ་གྱི་ནང་གསེས་བཅས་རིན་འབྱུང་གཞུང་དུ་བཤད་ཅིང༌། ཐོས་ཆུབ་སོགས་ལས་ཅུང་ཟད་འདྲ་མིན་མང་དུ་བཤད་པ་ཐམས་ཅད་ཀྱང་ངོ་བོ་འདི་དག་ཏུ་འདུའོ། །</span><span class="front-title">འདི་དག་ཏུ་ཡི་གེ་གསུམ་རེ་ལ་ཚོགས་རེ་བྱས་པས་ལྕི་ཡང་གི་དབང་གིས་</span><span class="tibetan-sabche">ཚོགས་བརྒྱད་</span><span class="front-title">དུ་འགྱུར་ཏེ། </span><span class="tibetan-external-citations">དང་པོ་བར་དང་མཐའ་རྣམས་སུ། །ལྕི་བ་ཉིད་གྱུར་བྷ་ཛ་ས། །ཡང་བ་ཉིད་གྱུར་ཡ་ར་ཏ། །ལྕི་བ་ཡང་ཉིད་མ་ན་འོ། </span><span class="front-title">།ཞེས་འབྱུང་བ་ལྟར་ལ།</span><span class="tibetan-external-citations"> དེ་རེ་རེ་ལའང་དགེ་བ་དང་མི་དགེ་བ་སྟོན་པའི་ལྷ་རེ་རེ་ཡོད་པར་བཤད་དེ། བྷ་ཡིག་ས་གཞི་དཔལ་ནི་རྒྱས་བྱེད་ཛ་ཡིག་ཆུ་སྟེ་འཕེལ་བའོ་ར་ཡིག་མེ་སྟེ་འཆི། །ས་ཡིག་རླུང་སྟེ་ཕ་རོལ་ཡུལ་དུ་རིང་པོར་འགྲོ་བྱེད་ཏ་ཡིག་ནམ་མཁའ་སྟོང་པའི་འབྲས། །ཡ་ཡིག་ཉི་མ་རྒྱ་ཆེན་ནད་ནི་ལེན་བྱེད་མ་ཡིག་ཟླ་བ་གྲགས་པ་དྲི་མ་མེད། །ན་ཡིག་ལྷ་སྟེ་བདེ་བ་རབ་སྟེར་མཁས་པས་ཚོགས་རྣམས་ཀྱིས་ནི་འབྲས་བུ་འདིར་རབ་བཤད། </span><span class="front-title">།ཅེས་པ་ལྟར་ལ། དེའང་དང་པོའི་ཚོགས་དེ་ལ་བརྟག་པར་བཤད་དོ། །དེ་བཞིན་དུ་སྡེབ་སྦྱོར་ཡི་གེ་དྲུག་པ་ནས་རབ་བསགས་སམ་རྒྱུན་ཆགས་ཀྱི་བར་རྣམས་ལའང་ལྷ་</span><span class="front-title">རེ་རེ་ཡོད་པར་འདོད་དེ། སྡེབ་སྦྱོར་གཱ་ཡ་ཏཱིའི་ལྷ་རྟ་མགྲིན་དུ་བཤད་ཅིང་དེའི་གཟུགས་ཀྱང་ཡོད་པར་སྣང་ལ་འོན་ཀྱང་འདི་དག་ནི་ཕྱི་རོལ་པའི་ལྷ་རུ་སྣང་ངོ༌། །</span></p>
			<p id="_idParaDest-115" class="tibetan-sabche1"><span class="tibetan-sabche">གསུམ་པ་༼ངོ་མཚར་རྟོགས་བྱེད་ཀྱི་སྦྱོར་བ་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">པྲསྟཱ་ར་འགོད་སྤྱི་གྲངས་ནཥྟ་དབྱེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཨུདྷིཥྟ་བཟུང་ཡང་བ་ཨདྷྭ་བརྟག །</span></p>
			<p class="tibetan-root-text_tibetan-root-text-last-line"><span class="tibetan-root-text">ཁྱད་པར་དྲུག་དང་ཐུན་མོང་རྟོག་བྱེད་གཅིག །</span></p>
			<p class="tibetan-commentary-non-indent"><span class="front-title">མཉམ་པའི་</span><span class="tibetan-commentary">བྲྀ</span><span class="front-title">ཏྟ་ཁོ་ནའི་སྦྱོར་བ་ངོ་མཚར་བའི་རིགས་པས་རྟོགས་པར་བྱེད་པ་ལ་དྲུག </span><span class="front-title">དང་པོ་ཡི་གེ་གཅིག་པ་ནས་བཟུང་རྒྱུན་ཆགས་ཀྱི་བར་གྱི་ལྕི་ཡང་སྤེལ་བའི་ཚུལ་སྟོན་པ་པྲསྟཱ་ར་འགོད་ཚུལ། གཉིས་པ་ཡི་གེ་བཅུ་པ་ལྟ་བུའི་སྡེབ་སྦྱོར་རེ་རེ་ལ་རྣམ་གྲངས་དུ་ཡོད་སྟོན་པ་སྤྱིའི་རྣམ་གྲངས་རྟོགས་བྱེད། གསུམ་པ་སྤྱི་གྲངས་དེ་ལས་གང་རུང་ཞིག་ཁོལ་དུ་འདོན་པའི་དགོད་བྱ་ཇི་ལྟར་ཡོད་རྟོགས་པར་བྱེད་པ། དཔེར་ན་ཡི་གེ་དྲུག་པའི་སྡེབ་སྦྱོར་ལ་སྤྱིའི་རྣམ་གྲངས་དྲུག་ཅུ་རྩ་བཞི་ཡོད་པའི་ནང་ནས་བཅུ་བཞི་པ་དེ་གློ་བུར་དུ་བཀོད་ན་པྲསྟཱ་ར་འགོད་མི་དགོས་སར་ལྕི་ཡང་བདེ་བླག་ཏུ་རྟོགས་བྱེད་ནཥྟའི་ཆོ་ག བཞི་པ་ཐོག་མར་ཡི་གེ་བཅུ་པ་ལས་མ་ས་ཛ་ག་ལྟ་བུའི་པྲསྟཱ་ར་བཀོད། སླར་འདི་ཡི་གེ་བཅུ་པའི་སྡེབ་སྦྱོར་གྱི་ནང་གསེས་སུ་དུ་བ་ཡིན་ཅེས་འདྲི་ན་བདེ་བླག་ཏུ་རྟོགས་པའི་ཐབས་ཨུདྷིཥྟ་བཟུང་བ། སྡེབ་སྦྱོར་འདི་ལ་ལྕི་བ་</span><span class="front-title">འབའ་ཞིག་པ་དུ། གཅིག་ཡང་བ་དུ། གཉིས་ཡང་བ་དུ་ཞེས་སོགས་འདྲི་ན། དེ་རྟོགས་བྱེད་ཡང་བའི་བྱ་བ། པྲསྟཱ་རའི་ཕྲེང་སྟེང་འོག་གི་གླིང་དང་བར་གྱི་ས་ཇི་ཙམ་འགྲོ་བ་རྟོགས་བྱེད་ལ་ཨདྷྭའི་བརྟག་པ་སྟེ་མཉམ་པའི་</span><span class="tibetan-commentary">བྲྀ</span><span class="front-title">ཏྟཱ་ཁྱད་པར་དུ་རྟོགས་པར་བྱེད་པའི་ཆོ་ག་དྲུག་ཡོད་ཅིང༌། </span><span class="tibetan-commentary">བྲྀ</span><span class="front-title">ཏྟ་ཛཱ་ཏི་ཐུན་མོང་དུ་ཡི་གེ་ཕྱི་མོ། ལྕི་ཡང་གི་གྲངས་རྟོགས་པར་བྱེད་པའི་ཐབས་རེ་རེ་ལ་གསུམ་གསུམ་ཡོད་ཀྱང་སྤྱིར་ཐུན་མོང་རྟོགས་བྱེད་ཅེས་བསྡོམས་པས་གཅིག་གོ། །དེ་དག་ནི་སློབ་དཔོན་རིན་འབྱུང་ཞི་བས་མཛད་པའི་གཞུང་ལས་ཇི་ལྟར་གསུངས་པའི་དོན་ནོ། །གཞུང་འདི་ནི། ཇི་སྐད་དུ། </span><span class="tibetan-external-citations">མདོར་བསྡུས་ཚིགས་སུ་བཅད་པ་དང༌། །མདོ་ཡིས་དཔེར་བརྗོད་བགྱིས་པ་དང༌། །མ་འདྲེས་རིམ་པས་འདོན་པ་དང༌། །མཐར་སྡོད་ཚོགས་ཉིད་ཡོན་ཏན་ཡིན། </span><span class="front-title">།ཅེས་དམར་སེར་ཅན་གྱི་གཞུང་ལས་ཡོན་ཏན་བརྒྱད་ཀྱིས་འཕགས་པར་བཤད་པ་དང༌། མཛད་པ་པོ་ཁྱད་དུ་འཕགས་པས་ངོ་མཚར་བའི་གཞུང་ཡིན་ནོ། །</span></p>
			<p id="_idParaDest-116" class="tibetan-sabche1"><span class="tibetan-sabche">བཞི་པ་མིང་གི་མངོན་བརྗོད་བཤད་པ་ལ་གཉིས། སྤྱིར་མིང་གི་མཚན་ཉིད་དབྱེ་བ་སོགས་བཤད་པ། བྱེ་བྲག་མངོན་བརྗོད་ཀྱི་ཚུལ་བཤད་པའོ། །དང་པོ་༼</span><span class="tibetan-sabche">སྤྱིར་མིང་གི་མཚན་ཉིད་དབྱེ་བ་སོགས་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཐོག་མའི་འདོད་རྒྱལ་རྗེས་གྲུབ་དོན་དང་ལྡན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དངོས་མིང་དེ་བཞིན་བཏགས་མིང་འདྲ་འབྲེལ་གྱི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྒྱུ་མཚན་ལས་བྱུང་དེ་ཉིད་ལྡོག་པའི་མིང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འབྲེལ་ལ་རྒྱུ་མིང་འབྲས་དང་འབྲས་མིང་རྒྱུ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཚོགས་པ་ཡ་རྒྱལ་ལ་བཏགས་ལྡོག་པ་སོགས། །</span></p>
			<p class="tibetan-commentary-non-indent"><span class="front-title">རང་གི་གདགས་གཞི་ཡི་གེ་དུ་མ་འདུས་ནས་དོན་གྱི་ངོ་བོ་ཙམ་སྟོན་པའི་རྗོད་བྱེད་ནི་མིང་གི་མཚན་ཉིད། དེ་བཏགས་པའི་དགོས་པ་ནི། </span><span class="tibetan-external-citations">འཕགས་པའི་ཞལ་ནས། མིང་དུ་གདགས་པར་མ་མཛད་ན། །འཇིག་རྟེན་ཐམས་ཅད་རྨོངས་པར་འགྱུར། །དེ་བས་</span><span class="tibetan-external-citations">རྨོངས་པ་བསལ་བའི་ཕྱིར། །མགོན་པོས་མིང་དུ་གདགས་པར་མཛད། </span><span class="front-title">།ཅེས་གསུངས་པ་ལྟར་ཐ་སྙད་བརྡར་གོ་བ་ནི་མིང་ལ་རག་ལས་པའོ། དེ་ལའང་རྒྱུ་མཚན་དང་དགོས་པ་ལ་མ་ལྟོས་པར་ཐོག་མའི་བརྡ་སྦྱར་བ་ནི་</span><span class="tibetan-sabche">འདོད་རྒྱལ་གྱི་མིང་</span><span class="front-title">སྟེ། ནམ་མཁའ་ས་ཆུ་ལ་སོགས་པ་ལྟ་བུ། སྨྲ་སྒོ་ལས། </span><span class="tibetan-external-citations">འདོད་རྒྱལ་ཐོག་མའི་མིང་གང་ཡིན། །ངེས་ཚིག་གཞི་མེད་ཆོས་ཉིད་བཞིན། </span><span class="front-title">།ཞེས་བཤད་དོ། སྔར་ཐ་སྙད་གྲུབ་ཟིན་པའི་མིང་དོན་གཞན་གྱི་མིང་དུ་བཏགས་པ་ནི་</span><span class="tibetan-sabche">རྗེས་སུ་གྲུབ་པའི་མིང་</span><span class="front-title">སྟེ། དེ་ལའང་རྗེས་གྲུབ་འདོད་རྒྱལ་ནི་སྒྲ་བཤད་དུ་མི་རུང་བ་ཁྱི་ནག་པོ་ལ་དུང་ཞེས་བཏགས་པ་ལྟ་བུ། རྗེས་གྲུབ་དོན་དང་ལྡན་པ་ནི་སྒྲ་བཤད་དུ་རུང་བ་ཁྱི་དཀར་པོ་ལ་དུང་ཞེས་བཏགས་པ་ལྟ་བུའོ། ཡང་མིང་ལ་དབྱེ་ན་</span><span class="tibetan-sabche">དངོས་མིང་</span><span class="front-title">དང༌། དེ་བཞིན་བཏགས་མིང་གཉིས། དང་པོ་ནི་འདོད་རྒྱལ་ཐོག་མའི་མིང་དུ་གྲགས་པའམ་དངོས་ཀྱི་སྒྲ་བཤད་གསུམ་པོ་</span><span class="front-title">གང་རུང་ཚང་བ། དེ་ལ་དབྱེ་ན་འདོད་རྒྱལ་ཐོག་མའི་དངོས་མིང༌། ལྷ་ཞེས་པ་ལྟ་བུ། རྗེས་གྲུབ་འདོད་རྒྱལ་གྱི་དངོས་མིང༌། ལྗོན་ཤིང་ལ་རྐང་འཐུང་ཞེས་པ་ལྟ་བུ། དོན་ལྡན་འཁྲུལ་མེད་ཀྱི་དངོས་མིང༌། སྐྱེས་བུ་དཔའ་བ་ལ་སྟག་ཅེས་པ་ལྟ་བུའོ། </span><span class="tibetan-sabche">བཏགས་མིང་</span><span class="front-title">གི་མཚན་ཉིད་བཏགས་པའི་སྒྲ་བཤད་ལྔ་པོ་གང་རུང་ཚང་བ། དེ་ལ་དབྱེ་ན་འདྲ་བ་རྒྱུ་མཚན་དུ་བྱས་པ། འབྲེལ་བ་རྒྱུ་མཚན་དུ་བྱས་པའམ་དེ་ལས་བྱུང་བ། དེ་གཉིས་ཀ་ལྡོག་པ་རྒྱུ་མཚན་དུ་བྱས་པའི་བཏགས་མིང་གསུམ་དུ་ཡོད། དང་པོ་ནི་སྨན་བྱ་རོག་རྐང་ཞེས་པ་ལྟ་བུ། གཉིས་པ་འབྲེལ་མིང་ལ་རྒྱུ་མིང་འབྲས་བུ་ལ་བཏགས་པ། མ་ཞུ་བའི་ནད་ལ་མ་ཞུ་བ་བརྗོད་པ་ལྟ་བུ། འབྲས་མིང་རྒྱུ་ལ་བཏགས་པ་སྒྲོན་མེའི་ཤིང་ངམ། ཕྱུག་པོ་སེར་སྣ་ཅན་ལ་ཡི་དྭགས་སུ་བརྗོད་པ་ལྟ་བུ། ཚོགས་པའི་མིང་ཡ་གྱལ་ལ་བཏགས་པ་སྐྱེས་བུ་འགའ་ཞིག་ལ་ལྷའམ། བུད་མེད་ཁ་ཅིག་</span><span class="front-title">གི་མིང་དུ་བུ་མོ་བརྗོད་པ་ལྟ་བུ། དེ་ལས་ལྡོག་པ་ཡ་གྱལ་གྱི་མིང་ཚོགས་པ་ལ་བཏགས་པ་གསེར་སོགས་ལ་ལྕགས་ཞེས་བརྗོད་པ་ལྟ་བུ་དང་བཞིའོ། །གསུམ་པ་འདྲ་འབྲེལ་གཉིས་ཀ་ལས་ལྡོག་པའི་མིང་ནི། གཟའ་མིག་དམར་ལ་བཀྲ་ཤིས་དང༌། བྱེད་པ་བིཥྟི་ལ་བཟང་པོ་ཞེས་བརྗོད་པ་ལྟ་བུ་སོགས་སོ། །</span></p>
			<p id="_idParaDest-117" class="tibetan-sabche1"><span class="tibetan-sabche">གཉིས་པ་༼བྱེ་བྲག་མངོན་བརྗོད་ཀྱི་ཚུལ་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མིང་གཅིག་དོན་མང་དོན་གཅིག་མིང་མང་གིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">མངོན་བརྗོད་ཁམས་དང་མིང་དོན་ཁོང་ཆུད་བྱ། </span></p>
			<p class="tibetan-commentary-non-indent"><span class="front-title">དེ་ལྟར་བཤད་པའི་མིང་རྣམས་ཀྱང་</span><span class="tibetan-sabche">མིང་གཅིག་ཁོ་ན་དོན་མང་པོ་ལ་འཇུག་པ། </span><span class="front-title">དཔེར་ན། འཆི་མེད་མཛོད་ལས། </span><span class="tibetan-external-citations">ཀཿནི་ཚངས་པ་རླུང་ཉི་བདག །ཀཾ་ནི་མགོ་དང་ཆུ་དག་ལ། </span><span class="front-title">།ཞེས་དང༌། </span><span class="tibetan-external-citations">དབང་ཆེན་གུ་གུལ་འུག་པ་དང༌། །སྤྲུལ་འཛིན་རྣམས་ལ་ཀཽ་ཤི་ཀཿ </span><span class="front-title">།ཞེས་དང༌། </span><span class="tibetan-external-citations">ཨརྠ་བརྗོད་བྱ་ནོར་ཚིག་དོན། །དགོས་པ་དང་ནི་ལྡོག་པ་ལ། </span><span class="front-title">།ཞེས་དང༌། </span><span class="tibetan-external-citations">ཨནྟ་རཾ་ནི་གོ་སྐབས་མཚམས། །སྨད་གོས་སྒྲིབ་དབྱེ་དེ་ཡི་དོན། །སྐྱོན་བྲལ་ཕྱི་རོལ་བདག་གི་བ། །སྐབས་དབུས་གང་གི་བདག་ལ་ཡང༌། </span><span class="front-title">།ཞེས་དང༌།</span><span class="tibetan-external-citations"> སྭསྟི་སྨོན་བདེ་བསོད་ནམས་ཚོགས། </span><span class="front-title">།ཞེས་དང༌། ཀླུ་སྒྲུབ་ཞབས་ཀྱིས། </span><span class="tibetan-external-citations">ངག་ཕྱོགས་ས་དང་འོད་ཟེར་དང༌། །ཕྱུགས་དང་མིག་དང་རྡོ་རྗེ་དང༌། །མཐོ་རིས་ཆུ་སྟེ་དོན་དགུ་ལ། །མཁས་པས་གོ་སྒྲ་ངེས་པར་བཟུང༌། </span><span class="front-title">།ཞེས་པ་ལྟ་བུ་དང༌། གཞན་ཡང་མངོན་བརྗོད་མུ་ཏིག་ཕྲེང་བ་དང༌། དཔལ་སྒྲའི་སྙེ་མ་སོགས་ནས་མཐའ་ཡས་</span><span class="front-title">པ་འབྱུང་བ་ལྟར་ལེགས་སྦྱར་ལ་ཤིན་ཏུ་མང་ཞིང༌། བོད་སྐད་ལའང་གཉིས་སྐྱེས་ཞེས་པའི་མིང༌། ཟླ་བ། བྲམ་ཟེ། བྱ་སོགས་ལ་འཇུག་པ་དང༌། མཁའ་འགྲོ་ཞེས་པ་གྲུབ་པའི་རྣལ་འབྱོར་མ་དང༌། ཨོ་རྒྱན་སོགས་ཞིང་སྐྱེས་ཀྱི་མི་མོ། ཉི་མ། འདབ་ཆགས། མདའ་ལའང་འཇུག་པས་མཚོན་ཏེ་རྒྱ་ཆེར་རྟོགས་པར་བྱའོ། །</span></p>
			<p id="_idParaDest-118" class="tibetan-sabche1"><span class="tibetan-sabche">དོན་གཅིག་ལ་མིང་མང་པོ་དང་ལྡན་པ་ནི།</span></p>
			<p class="tibetan-commentary-non-indent"><span class="front-title">འཆི་མེད་མཛོད་ལས། </span><span class="tibetan-external-citations">མཐོ་རིས་མི་ཟད་མི་བདེ་མེད། །ལེགས་གནས་སུམ་རྩེན་སྐབས་གསུམ་གནས། །ལྷ་ཡི་འཇིག་རྟེན་</span><span class="front-title">ཞེས་མཐོ་རིས་ཀྱི་མིང་གི་རྣམ་གྲངས་དང༌།</span><span class="tibetan-external-citations"> ཀུན་མཁྱེན་བདེ་གཤེགས་སངས་རྒྱས་དང༌། །ཆོས་ཀྱི་རྒྱལ་པོ་དེ་བཞིན་གཤེགས། །ཀུན་ཏུ་བཟང་པོ་བཅོམ་ལྡན་འདས། །བདུད་ཐུལ་རྒྱལ་བ་འཇིག་རྟེན་རྒྱལ། །མངོན་ཤེས་དྲུག་ལྡན་སྟོབས་བཅུ་པ། །གཉིས་མེད་གསུང་བ་རྣམ་པར་འདྲེན། །ཐུབ་དབང་དཔལ་སྟུག་སྟོན་པའོ། </span><span class="front-title">།ཞེས་སངས་རྒྱས་ཀྱི་མཚན་གྱི་རྣམ་གྲངས་སུ་གསུངས་པ་ལྟ་བུ་ཤིན་ཏུ་མང་པོ་རྣམས་ཏེ། མངོན་བརྗོད་</span><span class="front-title">དེ་རྣམས་ཀྱང་ལེགས་སྦྱར་ལ་བྱིངས་ཀྱི་ཁམས་དང༌། སྐད་གཉིས་ཀར་མིང་དེའི་དོན་ནམ་རྒྱུ་མཚན་ཡང་ཁོང་དུ་ཆུད་པར་བྱ་དགོས་ཏེ། དཔེར་ན་ལེགས་སྦྱར་ལ། བུདྡྷཱཿཞེས་པ་བུདྷི་རྟོགས་པའི་བྱིངས་ལ་དངོས་པོའི་དོན་ཀྟ་རྐྱེན་དུ་སྦྱར་ནས་བསྒྲུབས་པས་གཉིད་དང་བྲལ་བ་ལྟ་བུའི་སངས་པའམ་ཤེས་བྱའི་དངོས་པོ་ཐམས་ཅད་ཇི་བཞིན་དུ་རྟོགས་པའི་དོན་དུ་འགྱུར་བ་དང༌། དེ་ཉིད་བོད་སྐད་དུ་སངས་རྒྱས་ཞེས་སྔོན་གྱི་ལོ་ཙཱ་བ་ཆེན་པོ་རྣམས་ཀྱིས་དོན་ལ་བརྟོན་ནས་བསྒྱུར་པར་མཛད་དེ། དེའང༌། </span><span class="tibetan-external-citations">མ་རིག་གཉིད་ལས་སངས་ཕྱིར་དང༌། །ཤེས་བྱ་ལ་ནི་བློ་རྒྱས་ཕྱིར། །སངས་རྒྱས་པདྨ་ལྟར་སངས་རྒྱས། </span><span class="front-title">།ཞེས་ངེས་ཚིག་དང་སྦྱར་དགོས་པས་མཚོན་ཏེ་རྗེས་སུ་དཔག་པར་བྱའོ། །</span></p>
			<p id="_idParaDest-119" class="tibetan-sabche1"><span class="tibetan-sabche">ལྔ་པ་ཟློས་གར་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མཚམས་སྦྱོར་ལྔ་དང་འཇུག་པའི་ཡན་ལག་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཚན་ཉིད་བཅུ་དྲུག་སྒེག་དང་ཕྲེང་བ་སོགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་དགའི་རོ་ལྡན་ཟློས་གར་དང་མཚུངས་པ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སེམས་ཅན་མགུ་བྱེད་སྤྱོད་པ་ཀུན་ལ་བསླབ། །</span></p>
			<p class="tibetan-commentary-non-indent"><span class="front-title">ཟློས་གར་གྱི་བཤད་པ་བོད་ཀྱི་རྟོག་བཟོ་མཁན་རྣམས་ཀྱིས་བཤད་པ་ནི་ཕལ་ཆེར་ཇི་བཞིན་མ་ཡིན་པས་རྗེས་ཟློས་མ་བྱས་ལ། ཀུན་མཁྱེན་བསྟན་པའི་ཉིན་བྱེད་ཀྱིས་རྒྱ་དཔེ་དང་ཟློས་གར་གྱི་སྦྱོར་བའང་གཟིགས་ནས་ཕྱོགས་མཚོན་ཙམ་གྱི་གསུང་གི་རྒྱུན་ནི།</span></p>
			<p class="tibetan-commentary-non-indent"><span class="tibetan-sabche">སྤྱིར་ཟློས་གར་ལ་དོན་གྱི་ཆིངས་གསུམ། མཚམས་སྦྱོར་གྱི་ཡན་ལག འཇུག་པའི་ཡན་ལག མཚན་ཉིད་ཀྱི་དབྱེ་བའོ། །དང་པོ་མཚམས་སྦྱོར་གྱི་ཡན་ལག་ནི།</span><span class="front-title"> བརྗོད་བྱའི་དོན་གྱི་ཁྱད་པར་སྡེ་ཚན་མི་</span><span class="front-title">འདྲ་བ་རྣམས་རྗོད་བྱེད་ཀྱང་སྐད་རིགས་སྣ་ཚོགས་པས་ལབ་དགོས་པ་དེ་དག་གི་བར་དུ་མཚམས་སྦྱོར་བྱེད་ཡིན། ༼༡༽ དེ་ལས་</span><span class="tibetan-sabche">སྒོའི་མཚམས་སྦྱོར་</span><span class="front-title">ནི་དྲི་བ་དང༌། ༼༢༽ </span><span class="tibetan-sabche">ལན་གྱི་སྒོའི་མཚམས་སྦྱོར་</span><span class="front-title">ནི་དྲི་ལན་ཏེ། ཕན་ཚུན་དྲི་བ་དྲི་ལན་གྱི་རྣམ་པ་བྱེད་རྒྱུ་དུ་མ་ཞིག་ཡོད་པའི་མིང་དང༌། ༼༣༽ </span><span class="tibetan-sabche">སྙིང་པོ་ནི།</span><span class="front-title"> སྐབས་འགར་གྲོས་བྱེད་པ་ལྟ་བུའི་ཚིག་མང་པོ་ཕན་ཚུན་དུ་སྨྲས་པའི་མཐར་གྲོས་ཐག་བཅད་པའི་ཚུལ་གྱིས་གཏན་ལ་ཕབ་པ་ལ་སྙིང་པོ་ཟེར། ༼༤༽ </span><span class="tibetan-sabche">མི་བཟོད་པ་ནི།</span><span class="front-title"> མཚང་ནས་འབྲུ་བའི་བརྗོད་པས་དེའི་རང་མཚང་ལ་ཕོག་པའི་རྣམ་པས་མི་བཟོད་པའམ་ཆགས་པས་གཟིར་ནས་མི་བཟོད་པའི་ཚུལ་བྱེད་པའོ། ༼༥༽ </span><span class="tibetan-sabche">།ངེས་པ་འཐོབ་བྱེད་ནི།</span><span class="front-title"> ཐེ་ཚོམ་དང་བཅས་པའི་བརྗོད་པ་མང་པོའི་མཐར་དོན་གཅིག་ལ་ངེས་པ་རྙེད་པ་ལྟར་བྱེད་པ་སྟེ། དེ་རྣམས་ལ་མཚམས་སྦྱོར་གྱི་ཡན་ལག་ལྔ་ཞེས་གྲགས་སོ། །གཞན་ཡང་སྙན་ངག་མེ་ལོང་གི་རྒྱ་འགྲེལ་སློབ་</span><span class="front-title">དཔོན་རཏྣ་ཤྲཱིས་མཛད་པ་ལས། </span><span class="tibetan-external-citations">མཚམས་སྦྱོར་རྣམས་ནི་སྒོ་དང༌། ལན་གྱི་སྒོ། སྙིང་པོ། མི་བཟོད་པ། ངེས་ཐོབ་སྟེ་ལྔར་བཤད་དོ།</span><span class="front-title"> །དེ་ལ་ཉེ་བར་ལེན་པ། ཉེ་བར་མཁོ་བ། ཡོངས་སུ་འཇོག་པ། རྣམ་པར་སྲེད་པ། རིག་པ། ཐོབ་པ། མཉམ་པར་འཇོག་པ། སྒྲུབ་པ། བརྙེས་པ། དབྱེ་བ། དབྱེ་བར་བྱེད་པ་རྣམས་ནི་སྒོའི་ཡན་ལག་རྣམས་སོ། ཡོངས་སུ་འགྲོ་བ། རྣམ་པར་འདར་བ། གདུང་བ། རྩེད་མོ། རྩེད་མོའི་མདངས། རབ་ཏུ་འགྲོ་བ། འགལ་བ། ཉེ་བར་གནས་པ། མ་དག་པ། སྐྱེ་བོ་འགོད་པར་རྩོམ་པ། ཡི་གེ་བསྡུ་བ་རྣམས་ནི་ལན་གྱི་སྒོའི་ཡན་ལག་རྣམས་སོ། །མ་བྱུང་བ་དཔེར་བརྗོད་པ། ལམ་གྱི་རང་བཞིན་དཔེར་བརྗོད་པའི་རིམ་པ་བསྡུ་བ། རྗེས་སུ་དཔག་པ། སློང་བ། བརྟག་དཔྱད། གཟེར་བ། སྟོབས་ལྷག་པ། ཡིད་འབྱུང་བ། འཚབ་པ་རྣམས་ནི་སྙིང་པོའི་ཡན་ལག་རྣམས་སོ། །རྒོལ་བ། འཐོར་བ། འཛག་པ། ནུས་པ། ཕན་ཚུན་དུ་</span><span class="front-title">གནས་པ། འགྲོ་བ་པ་གསལ་བ། འབྱེད་པ། འགོག་པ། འགལ་བ། ལེན་པ། འདྲིད་པ། རབ་ཏུ་སྲེད་པ་ནི་མི་བཟོད་པའི་ཡན་ལག་རྣམས་སོ། །མཚམས་སྦྱོར། འགོག་པ། སྤེལ་བ། གཏན་ལ་ཕབ་པ། སྨོད་པ་གསལ་བ། རབ་དྭངས། ཀུན་དགའ། དུས། ཉེ་བར་སྦེད་པ། བསམ་པ་སྔ་མ་འཆད་པ། སྙན་ངག་བསྡུ་བ། རང་གིས་སྟོན་པ་རྣམས་ནི་ངེས་ཐོབ་ཀྱི་ཡན་ལག་རྣམས་སོ། །ཞེས་གསུངས།</span></p>
			<p id="_idParaDest-120" class="tibetan-sabche1"><span class="tibetan-sabche">གཉིས་པ་འཇུག་པའི་ཡན་ལག་ལ།</span></p>
			<p class="tibetan-commentary-non-indent"><span class="front-title">བྷཱ་ར་ཏཱི། སཱ་ཏྭ་ཏི། ཀཻ་ཤི་ཀཱི། ཨཱར་བྷ་ཊཱི། ཞེས་པ་བཞི་སྟེ། སོ་སོར་ཡང་ཡན་ལག་བཞིའོ། །</span></p>
			<p id="_idParaDest-121" class="tibetan-sabche1"><span class="tibetan-sabche">དེ་ལ་བྷཱ་ར་ཏཱིའི་ཡན་ལག་བཞི་ནི།</span></p>
			<p class="tibetan-commentary-non-indent"><span class="front-title">རབ་ཏུ་སྲེད་པ་དང༌། ཀུན་ཏུ་སྒོ་དང༌། ཕྲེང་བ་དང༌། བཟོ་བྱེད་པའོ། །</span></p>
			<p id="_idParaDest-122" class="tibetan-sabche1"><span class="tibetan-sabche">སཱ་ཏྭ་ཏིའི་ཡན་ལག་བཞི་ནི།</span></p>
			<p class="tibetan-commentary-non-indent"><span class="front-title">ཤིན་ཏུ་འཇོག་པ། ཡོངས་སུ་བསྒྱུར་བ། སྨྲ་བ་དང་བཅས་པ། འཕྲག་ཏུ་བཟློག་པ་རྣམས་སོ། །</span></p>
			<p id="_idParaDest-123" class="tibetan-sabche1"><span class="tibetan-sabche">ཀཻ་ཤི་ཀཱིའི་ཡན་ལག་བཞི་ནི།</span></p>
			<p class="tibetan-commentary-non-indent"><span class="front-title">རྩེད་མོ། གསལ་བ། </span><span class="front-title">རྩེད་མོ་འབྱེད་པ། རྩེད་མོར་འགྲོ་བ་རྣམས་སོ། །</span></p>
			<p id="_idParaDest-124" class="tibetan-sabche1"><span class="tibetan-sabche">ཨཱར་བྷ་ཊཱིའི་ཡན་ལག་བཞི་ནི།</span></p>
			<p class="tibetan-commentary-non-indent"><span class="front-title">བསྡུས་པ། ཀུན་ལྟུང༌། གནས་སྐབས་འཇོག་པ། ཀུན་ཏུ་འཐོར་བ་སྟེ། དེ་རྣམས་ནི་འཇུག་པའི་ཡན་ལག་གོ། །</span></p>
			<p id="_idParaDest-125" class="tibetan-sabche1"><span class="tibetan-sabche">གསུམ་པ་མཚན་ཉིད་ཀྱི་དབྱེ་བ་ནི།</span></p>
			<p class="tibetan-commentary-non-indent"><span class="front-title">རྒྱ་འགྲེལ་ལས། </span><span class="tibetan-external-citations">རྒྱན། ཡི་གེ་བསྡུས་པ། མཛེས་པ། དཔེར་བརྗོད། རྒྱུ་ཡང་དག་པར་སྦྱོར་བ། མཐོང་བའི་མཐའ། ཐོབ་པ། མངོན་པར་མཐོ་བ། ངེས་པར་བསྟན་པ། ངེས་ཚིག གྲུབ་པ། ཁྱད་པར་བྱེད་པ། ཡོན་ཏན་ལྷུང་བ། ཕུལ་བྱུང༌། རྟོག་གེ་མཚུངས་པ། ཚིག་བཏུས་པ། བསྟན་པ། ཉེ་བར་བསྟན་པ། རྣམ་པར་དཔྱད་པ། གོ་ལྡོག་པ། ཉམས་པ། རྗེས་ཁྲིད། ཕྲེང་བ། ཡོན་སྦྱིན་པ། སྨོད་པ། དོན་གྱི་དབང༌། རབ་ཏུ་གྲུབ་པ། དྲི་བ། འགོད་པ་དང་བཅས་པ། རེ་བ། ཆ་ཤས། བསྡུས་པ། ཡོན་ཏན་སྒྲོགས་པ། མ་བརྗོད་པ་གྲུབ་པ། </span><span class="tibetan-external-citations">དགའ་བའི་ཚིག་སྟེ་</span><span class="front-title">སུམ་ཅུ་རྩ་དྲུག་ཏུ་བཤད་པ་རྣམས་དང༌། གཞན་ཡང༌། སྒེག་པའི་ཡན་ལག་དང༌། ཕྲེང་བའི་ཡན་ལག་དང༌། མཚམས་སྦྱོར་གཞན་པའི་ཡན་ལག་ལ་སོགས་པ་སྟེ། དེ་རྣམས་ཐམས་ཅད་ཀྱང་གར་གྱི་རྣམ་འགྱུར་ཤིན་ཏུ་ཁྲོ་བའི་ཉམས་དང༌། ཆགས་པས་གཟིར་བའི་ཉམས་དང༌། མྱ་ངན་གྱིས་སྡུག་བསྔལ་བའི་ཉམས་དང༌། ཡ་མཚན་བས་ངོ་མཚར་བའི་ཉམས་སོགས་སྔོན་བྱུང་གི་གཏམ་རྒྱུད་དང་རྗེས་སུ་འབྲེལ་བའི་ལུས་ངག་གི་རྣམ་འགྱུར་ལ་བརྟེན་ནས་མངོན་སུམ་ལྟ་བུར་ཉམས་སུ་མྱོང་བར་བྱེད་པ་སྟེ། དེ་རྣམས་ཀྱི་མཚན་ཉིད་རྒྱས་པ་ནི་འདིར་ཡི་གེའི་ལས་སུ་ཆེ་བས་གཞན་དུ་ཤེས་པར་བྱའོ། །མདོར་ན་ལུས་ངག་གི་འགྱུར་བ་ལན་མང་པོ་ཟློས་ཀྱང་ཡིད་འཕྲོག་པའི་གར་དུ་གྱུར་པས་འགྲོ་བ་མཐོང་ཐོས་ཀུན་དགའ་བ་སྐྱེད་པའི་རོའམ་ཉམས་དང་ལྡན་པ་འཕགས་པའི་ཡུལ་དུ་ཟློས་གར་</span><span class="front-title">གྱི་རིག་པ་ཡ་མཚན་ཆེ་བར་གྲགས་ཀྱང་གངས་ཅན་དུ་དེའི་བསྟན་བཅོས་མ་བྱུང་ཞིང་ཐར་པ་དོན་དུ་གཉེར་བ་ལ་ཉེ་བར་མཁོ་བའང་མེད་པས། དེ་དང་ཆ་མཚུངས་པ་བྱང་ཆུབ་སེམས་དཔའ་རྣམས་ཀྱི་བྱ་བ་སེམས་ཅན་མགུ་བྱེད་ཀྱི་སྤྱོད་པ་ཀུན་ལ་བསླབ་པར་བྱ་སྟེ། </span><span class="tibetan-external-citations">སེམས་ཅན་མགུ་བྱེད་མ་གཏོགས་པ། །སངས་རྒྱས་མཉེས་པའི་ཐབས་གཞན་མེད། </span><span class="front-title">།ཅེས་གསུངས་པ་ལྟར་རོ། །</span></p>
			<p id="_idParaDest-126" class="tibetan-sabche1"><span class="tibetan-sabche">རྩ་བའི་གསུམ་པ་ཚུར་མཐོང་འཇིག་རྟེན་པའི་ལམ་རྣམ་པར་གཞག་པ་ལ་གཉིས། སྤྱིར་བསྟན་པ་དང༌། བྱེ་བྲག་ཏུ་དབྱེ་བའོ། །དང་པོ་༼སྤྱིར་བསྟན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཚེ་འདིའི་བདེ་སྐྱིད་ཙམ་རྟོག་ཐ་མལ་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གྲུབ་མཐས་བློ་བསྒྱུར་ལམ་དང་ལྡན་པ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡང་དག་ཡང་དག་མིན་པའི་ལྟ་བ་མང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འོག་མ་བརྒྱ་ལས་གོང་མ་རེ་རེ་ཙམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བསྡུ་ན་ཕྱི་ནང་གཉིས་ཡོད་་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། སྤྱིར་སེམས་ཅན་གྱི་རིས་ན་ཤེས་བྱའི་གནས་ཚུལ་དང་འཇིག་རྟེན་ཕྱི་མ་ཕན་ཆད་ལ་རྟོག་དཔྱོད་གང་ཡང་མི་འཇུག་པར་ཚེ་འདི་ཁོ་ནའི་བདེ་སྡུག་གི་བླང་དོར་ཙམ་འབའ་ཞིག་རྟོག་པ་ནི་ཐ་མལ་པ་ཞེས་བྱ་ལ། གྲུབ་མཐས་བློ་བསྒྱུར་ཅིང་ཤེས་བྱ་ལ་རྟོག་དཔྱོད་ཅུང་ཟད་ཞུགས་པ་ནི་ལམ་དང་ལྡན་པ་ཞེས་བྱ་སྟེ། འཇིག་རྟེན་ཕལ་པ་ལས་ཆེས་མཆོག་ཏུ་གྱུར་པའོ། །དེས་ན་འཇིག་རྟེན་ན་གྲུབ་མཐས་བློ་ཁ་སྒྱུར་བ་རྣམས་ནི། རང་རང་གི་རིགས་པས་གྲུབ་ཅིང་དེ་ལས་འདའ་བར་མི་ནུས་པ་</span><span class="front-title">ལ་གྲུབ་བའི་མཐའ་ཞེས་བྱ་ཞིང་དེ་ཉིད་བདེན་པ་ཡིན་གྱི། འཇིག་རྟེན་ན་ཇི་ལྟར་གྲགས་པ་རྣམས་ནི་བདེན་པར་མ་ངེས་སོ་ཞེས་ཟེར་ཏེ། དེ་སྐད་དུ་ཡང༌། སྤྱོད་འཇུག་ལས།</span><span class="tibetan-external-citations"> འཇིག་རྟེན་པ་ཡིས་དངོས་མཐོང་ཞིང༌། །ཡང་དག་ཉིད་དུའང་རྟོག་བྱེད་ཀྱི། །སྒྱུ་མ་ལྟ་བུ་མིན་པས་འདིར། །རྣལ་འབྱོར་པ་དང་འཇིག་རྟེན་རྩོད།</span><span class="front-title"> །ཅེས་གསུངས་སོ། །གྲུབ་མཐའ་སྨྲ་བ་དེ་ལའང་མངོན་མཐོའི་ཐེག་པ་ལ་སོགས་ཡང་དག་དང༌། རྟག་ཆད་དུ་འཛིན་པ་སོགས་ཡང་དག་པ་མ་ཡིན་པའི་ལྟ་བ་ནི་མང་སྟེ། སློབ་དཔོན་སྨན་པའི་ཞབས་ཀྱིས། ལྟ་བ་ལྔ་བརྒྱ་བདུན་ཅུ་དང༌། རྟོག་གེ་འབར་བ་ལས་ལྟ་བའི་རྩ་བ་བརྒྱ་རྩ་བཅུ་དང་དེ་ལས་ཕྱེ་བ་སུམ་བརྒྱ་དྲུག་ཅུ་རྩ་གསུམ་དང༌། ཡེ་ཤེས་སྙིང་པོ་ཀུན་བཏུས་ཀྱི་བཤད་སྦྱར་ལས་ཡ་མཚན་ཅན་གྱི་ལྟ་བ་དགུ་བཅུ་རྩ་དྲུག་དང༌། མདོ་སྡེ་ཚངས་པའི་དྲྭ་བ་ལས་ལྟ་བ་དྲུག་ཅུ་རྩ་གཉིས་དང༌། དད་པ་ཆེར་</span><span class="front-title">འབྱུང་གི་མདོ་ལས་དམ་པ་མ་ཡིན་པའི་ལྟ་བ་ཉི་ཤུ་རྩ་བརྒྱད་དང༌། ཐེག་ཆེན་ལ་དད་པར་རབ་ཏུ་སྒོམ་པའི་མདོ་ལས་ལྟ་ངན་ཉི་ཤུ་རྩ་དྲུག་གསུངས་པ་དང༌། གཞན་ཡང་འཇིག་ཚོགས་ལ་ལྟ་བ་ཉི་ཤུ་དང༌། རྟོག་དཔྱོད་ཀྱི་ལྟ་བ་ལས་ཕ་རོལ་སྨྲ་བ་བཅུ་དྲུག་དང༌། ལུང་མ་བསྟན་གྱི་ལྟ་བ་བཅུ་བཞི་དང༌། མཐར་འཛིན་གྱི་ལྟ་བ་བརྒྱད་དམ་བཞིའམ་གཉིས་ཏེ་ཡང་དག་པ་མ་ཡིན་པའི་ལྟ་བ་མང་དུ་བཤད་པས་མཚོན་ནོ། །ངན་སོང་གསུམ་དང་ལྷ་མི་ཕལ་མོ་ཆེ་སོགས་འཇིག་རྟེན་ཕལ་པ་བརྒྱ་སྟོང་དུ་མའི་ནང་དུ་གྲུབ་མཐའི་ལམ་ལ་ཞུགས་པ་ནི་རེ་རེ་ཙམ་དུ་ཟད་ལ། དེ་དག་ཀྱང་འོག་མ་འོག་མ་ལ་ཞུགས་པ་ནི་ཆེས་མང་ལ་གོང་མ་གོང་མ་ལ་ཞུགས་པ་ནི་ཆེས་ཉུང་སྟེ། ཇོ་བོ་རྗེས། </span><span class="tibetan-external-citations">དེང་སང་རྒྱ་གར་ན་མུ་སྟེགས་ཀྱི་གྲུབ་མཐའ་ལ་མཁས་པ་བརྒྱ་བརྒྱའི་ཚེ་ན་བྱེ་བྲག་ཏུ་སྨྲ་བའི་གྲུབ་མཐའ་ཤེས་པ་རེ་རེ། དེ་བརྒྱ་བརྒྱ་ན་མདོ་སྡེ་པ་རེ་རེ། དེ་</span><span class="tibetan-external-citations">བརྒྱ་བརྒྱ་ན་སེམས་ཙམ་རྣམ་བདེན་པ་རེ་རེ། དེ་བརྒྱ་བརྒྱ་ན་རྣམ་རྫུན་པ་རེ་རེ། དེ་བརྒྱ་བརྒྱ་ན་དབུ་མ་རང་རྒྱུད་པ་རེ་རེ། དེ་བརྒྱ་བརྒྱ་ན་ཟླ་བ་གྲགས་པའི་ལུགས་ཤེས་པ་རེ་རེ་ཙམ་ལས་མེད། </span><span class="front-title">ཅེས་གསུངས་པ་ལྟར་རོ། །གྲུབ་མཐའ་སྨྲ་བ་ལ་ནང་གསེས་བྱེ་བྲག་གི་རྣམ་དབྱེ་ཆེས་མང་ཡང་རིས་མི་མཐུན་པའི་སྒོ་ནས་བསྡུ་ན། གཞན་སྡེ་ཕྱི་རོལ་མུ་སྟེགས་པ་དང༌། རང་སྡེ་ནང་པ་སངས་རྒྱས་པ་གཉིས་སུ་ཡོད་པས་དེ་དག་གི་ཚུལ་རིམ་བཞིན་བཤད་པར་བྱའོ། །</span></p>
			<p id="_idParaDest-127" class="tibetan-sabche1"><span class="tibetan-sabche">གཉིས་པ་བྱེ་བྲག་ཏུ་དབྱེ་བ་ལ་གཉིས། ཕྱི་རོལ་མུ་སྟེགས་པའི་ལམ་སྲོལ་མདོར་བསྟན། མངོན་མཐོའི་ཐེག་པ་རྒྱས་པར་བསྟན་པའོ། །དང་པོ་༼ཕྱི་རོལ་མུ་སྟེགས་པའི་ལམ་སྲོལ་མདོར་བསྟན་༽ལ་གསུམ། ངོ་བོ། དབྱེ་བ། དེ་ཉིད་རྒྱས་པར་བཤད་པའོ། །དང་པོ་</span><span class="tibetan-sabche">༼ངོ་བོ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་ཕྱི་པ་ལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">མུ་སྟེགས་ཞེས་གྲགས་་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། བསྟན་པ་འདི་དང་སྟོན་པ་འདི་ལས་ཕྱི་རོལ་ཏུ་ཕྱོགས་ཏེ་འཇིག་རྟེན་པའི་ཤེས་རབ་ཀྱིས་ཤེས་བྱའི་གནས་ལ་དཔྱོད་ཀྱང་ཡིན་ལུགས་ཀྱི་མྱང་འདས་དང་རྗེས་སུ་མཐུན་པའི་ལམ་མེད་པས་ཕྱི་རོལ་པ་ཞེས་བྱ། འོན་ཀྱང་དེ་ལ་ཅུང་ཟད་ཉེ་བར་གྱུར་པས་ཐར་པའི་མུ་དང་སྟེགས་ལ་གནས་པས་ན་མུ་སྟེགས་ཞེས་བྱ་སྟེ། བཟང་སྤྱོད་འགྲེལ་པ་ལོ་ཆེན་ཡེ་ཤེས་སྡེས་མཛད་པ་ལས། </span><span class="tibetan-external-citations">མུ་སྟེགས་ཅན་ཞེས་བྱ་</span><span class="tibetan-external-citations">བ་ལ། །མུ་སྟེགས་ནི། དཔེར་ན་ཆུའི་རྫིང་བུའམ་མཚེའུར་འཇུག་པའི་མུར་ཐེམ་པ་བྱས་པ་ལྟ་བུའམ་རབ་བརྒལ་བའི་རབ་ཁ་བདེ་བ་ལ་མུ་སྟེགས་ཞེས་བྱའོ། །དེ་བཞིན་མྱ་ངན་ལས་འདས་པའི་མཚོར་འཇུག་པའི་མུ་སྟེགས་དང༌། འཁོར་བའི་ཆུ་བོ་ལས་བརྒལ་བའི་ཐབས་ལམ་གྱི་རབ་ཁ་ལ་མུ་སྟེགས་ཞེས་བྱ་སྟེ། གང་སུ་དག་ལ་ལམ་དེ་ཡོད་ཅིང་དེ་སྤྱོད་ན་དེ་དག་ནི་མུ་སྟེགས་ཅན་ཏེ། </span><span class="front-title">ཞེས་གསུངས་པ་ལྟར་རོ། །མཚན་ཉིད་ནི། ལྟ་སྒོམ་སྤྱོད་འབྲས་བཞིའི་སྒོ་ནས་སངས་རྒྱས་པའི་འགལ་ཟླར་གྱུར་པའི་གྲུབ་མཐའ་སྨྲ་བ་པོའོ། །</span></p>
			<p id="_idParaDest-128" class="tibetan-sabche1"><span class="tibetan-sabche">གཉིས་པ་༼དབྱེ་བ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་བཏགས་སྤྲུལ་རང་རྒྱུད་གསུམ། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། </span><span class="tibetan-sabche">སྤྱིར་མུ་སྟེགས་ཙམ་ལ་བཏགས་པ་བ་དང༌། སྤྲུལ་པ་དང༌། རང་རྒྱུད་པ་གསུམ་ལས།</span><span class="front-title"> </span><span class="tibetan-sabche">བཏགས་པ་བ་ནི། </span></p>
			<p class="tibetan-commentary-non-indent"><span class="front-title">ལང་གཤེགས་ལས། </span><span class="tibetan-external-citations">ཇི་སྲིད་སེམས་ནི་འཇུག་པའི་བར། །དེ་སྲིད་འཇིག་རྟེན་རྒྱང་འཕེན་ཡིན། </span><span class="front-title">།ཅེས་པ་དང༌། མདོ་གཞན་ལས། འཇིག་རྟེན་རྒྱང་འཕེན་པའི་ཚིག་ལྷུར་ལེན་པའི་དགེ་སྦྱོང་རུལ་པ་སོགས་གསུངས་ཤིང༌། གནས་མ་བུ་པ་དང་ཕུང་པོ་ལ་སོགས་བདེན་པར་སྨྲ་བ་རྣམས་དང་རིགས་ཆད་པའི་ལོག་རྟོག་ཅན་ཞི་བའི་བདེ་བ་ལ་ཡིད་སྐྱོ་བ་རྣམས་ལ་མུ་སྟེགས་ཞེས་བཏགས་པ་རྣམས་སོ། །</span></p>
			<p id="_idParaDest-129" class="tibetan-sabche1"><span class="tibetan-sabche">སྤྲུལ་པའི་དབང་དུ་བྱས་ནས་ནི།</span></p>
			<p class="tibetan-commentary-non-indent"><span class="front-title">བདེན་སྨྲའི་མདོ་ལས། </span><span class="tibetan-external-citations">ཡིད་བཞིན་ནོར་བུ་འཆིང་བུ་ཕྲད་གྱུར་པ། །བདེན་པའི་ཚུལ་དུ་ནམ་ཡང་འབྱུང་བ་</span><span class="tibetan-external-citations">མེད། །དེ་བཞིན་སངས་རྒྱས་རིན་ཆེན་མུ་སྟེགས་ཅན། །ཞིང་གཅིག་ཏུ་ནི་ནམ་ཡང་འབྱུང་མི་འགྱུར། །མུ་སྟེགས་ཅན་སྒོ་འདི་ནི་བསམ་གཏན་དང༌། །མངོན་ཤེས་དབང་བསྒྱུར་མཁས་ཡིན་ཤེས་པར་གྱིས། །ཤེས་རབ་ཐབས་ཀྱིས་སྤྱོད་པའི་བློ་ལྡན་རྣམས། །རྣམ་པར་འཕྲུལ་པ་སྣ་ཚོགས་སྟོན་པར་བྱེད། </span><span class="front-title">།ཅེས་སོགས་མདོ་སྡེ་རྣམས་ལས་མང་དུ་གསུངས་པ་རྣམས་སོ། །</span></p>
			<p id="_idParaDest-130" class="tibetan-sabche1"><span class="tibetan-sabche">རང་རྒྱུད་པའི་དབང་དུ་བྱས་ནས།</span></p>
			<p class="tibetan-commentary-non-indent"><span class="front-title">ཡུམ་ལས། </span><span class="tibetan-external-citations">ཀུན་ཏུ་རྒྱུ་བརྒྱ་ཀླན་ཀ་འཚོལ་བའི་བསམ་པས་འོངས་པ་དེ་དག་ལ་དཀར་པོའི་ཆོས་གཅིག་ཙམ་ཡང་ངས་མ་མཐོང་ངོ༌། </span><span class="front-title">།ཞེས་སོགས་འབྱུང་བ་ལྟར་རོ། །</span></p>
			<p id="_idParaDest-131" class="tibetan-sabche1"><span class="tibetan-sabche">གསུམ་པ་རྒྱས་པར་བཤད་པ་ལ་གསུམ། བསམ་གཏན་པ། རྟོག་གེ་པ། ཞར་བྱུང་ཀླ་ཀློ་སོགས་སྤང་བྱར་བསྟན་པའོ། །དང་པོ་༼</span><span class="tibetan-sabche">བསམ་གཏན་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཕྱི་མར་བསམ་གཏན་པ་ནི་ལྔ་མངོན་ཤེས། །</span></p>
			<p class="tibetan-commentary-non-indent"><span class="front-title">གོང་དུ་དབྱེ་བ་གསུམ་སྨོས་པའི་ཕྱི་མ་མུ་སྟེགས་རང་རྒྱུད་པ་ནི་འདིར་བཤད་བྱའི་གྲུབ་མཐའ་སྟེ། དེ་ལའང་བསམ་གཏན་པ་དང་རྟོག་གེ་པ་གཉིས་ཀྱི་དང་པོ་ནི། བསམ་གཏན་གཟུགས་མེད་ཀྱི་མངོན་ཤེས་ལྔ་ལྡན་ཏེ། སློབ་དཔོན་དཔའ་བོས། དྲང་སྲོང་ཆེན་པོ་ལྔ་མངོན་ཤེས། །ཞེས་གསུངས་པ་ལྟར་རོ། །དེ་ཡང་ཡེ་ཤེས་རྒྱས་པ་དང་རྟོག་གེ་འབར་བ་སོགས་ནས་བསམ་གཏན་དམན་འབྲིང་མཆོག་གསུམ་གྱིས་རིམ་པ་བཞིན་དུ་བསྐལ་པ་སུམ་ཅུ་དང་དྲུག་ཅུ་དང་དགུ་བཅུ་རྗེས་སུ་དྲན་པར་</span><span class="front-title">བཤད་ལ། དེ་འདྲ་བ་རྣམས་ནི་འཁོར་བ་ཐོག་མ་མེད་པ་ནས་བྱུང་ཞིང༌། རྟོག་གེ་པ་ཡང་སྤྱིར་དེ་དང་འདྲ་མོད་ཀྱི་འཆད་འགྱུར་གྱི་གྲུབ་མཐའ་ཕལ་ཆེར་ནི་བསྐལ་པ་འདི་ཉིད་ལ་བྱུང་བའོ། །</span></p>
			<p id="_idParaDest-132" class="tibetan-sabche1"><span class="tibetan-sabche">གཉིས་པ་༼རྟོག་གེ་པ་༽ལ་གཉིས། མདོར་བསྟན་དང་འབྲེལ་བར་ཆད་སྨྲ་བཤད། རྟག་སྨྲའི་དབྱེ་བ་དགོད་པའོ། །དང་པོ་༼མདོར་བསྟན་དང་འབྲེལ་བར་ཆད་སྨྲ་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྟོག་གེ་པ་ཡི་རྩ་བ་རྟག་ཆད་སྨྲ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ལ་རྒྱང་འཕེན་པ་རྣམས་འགྲོ་བ་གསུམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསལ་དང་མི་གསལ་སེམས་ཅན་ངོ་བོས་བྱུང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྒྱུ་སོགས་མ་མཐོང་མེད་སྨྲ་ཚེ་སྔ་ཕྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལས་སོགས་འགོག་ཕྱིར་མཐོ་རིས་ཙམ་ཡང་མེད། །</span></p>
			<p class="tibetan-commentary-non-indent"><span class="front-title">མུ་སྟེགས་ཀྱི་གྲུབ་མཐའི་དབྱེ་བ་སྤྱིར་ཡེ་ཤེས་སྙིང་པོ་ཀུན་བཏུས་ལས། ཡོན་ཏན་ཅན་པ། གྲངས་ཅན་པ། ཚངས་པ་བ་སྟེ་གསུམ། རྟོག་གེ་འབར་བ་ལས། གྲངས་ཅན་པ། བྱེ་བྲག་པ། རིག་བྱེད་ཀྱི་མཐའ་གསང་བ་པ། སྤྱོད་པ་ཅན་ཏེ་བཞི། དུས་འཁོར་ལས། ཚངས་པ་བ། དབང་ཕྱུག་པ། ཁྱབ་འཇུག་པ། རྒྱང་འཕེན་པ། གཅེར་བུ་བ། སྐབས་གཞན་དུ་གྲངས་ཅན་པ་སྟེ་དྲུགས་སྐྱ་པའི་གཞུང་ལུགས་ལེགས་བཤད་ལས། རྟག་སྨྲ་གྲངས་ཅན་པ། ཕུར་བུ་པ། བྱེ་བྲག་པ། རིག་པ་ཅན་པ།</span><span class="front-title"> གཅེར་བུ་བ་སྟེ་ལྔ་དང༌། ཆད་སྨྲ་ཚུ་རོལ་མཛེས་པ། སྤྱོད་པ་བ། རིག་བྱེད་ཀྱི་མཐའ་གསང་བར་སྨྲ་བ། དབུ་མའི་ཚུལ་དུ་སྨྲ་བ་བཞི་སྟེ་དགུ་དང༌། བཅོམ་རལ་བའི་གྲུབ་མཐའ་རྒྱན་གྱི་མེ་ཏོག་ལས། རྒྱང་འཕེན་པ་སོགས་བཅུ་གཉིས་འོག་ཏུ་འཆད་འགྱུར་ལྟར་བཤད་པས་མཚོན་གཞུང་ལུགས་རྣམས་སུ་རྣམ་གྲངས་དུ་མ་འབྱུང་ཡང༌། རྟོག་གེ་པ་ཐམས་ཅད་ཀྱི་རྩ་བ་རྟག་སྨྲ་དང་ཆད་སྨྲ་གཉིས་སུ་འདུ་ཞིང༌། དེ་ཐམས་ཅད་ཀྱང་ཐུན་མོང་དུ་ཁྱབ་འཇུག་དང་དབང་ཕྱུག་དང་ཚངས་པ་ལྷར་འཛིན་པ་དང༌། རིག་བྱེད་བཞི་ཆོས་སུ་འཛིན་པ་དང༌། བདག་དང་རྟག་དངོས་སྨྲ་བ་དང༌། འཚེ་བ་ཆོས་སུ་སྨྲ་བ་དང༌། སངས་རྒྱས་པའི་ལུགས་ལ་སྡང་སྨྲས་བྱེད་པ་སོགས་སུ་ཕལ་ཆེར་མཐུན་ནོ། །མུ་སྟེགས་བྱེད་ཐམས་ཅད་ལྷ་དེ་གསུམ་ལ་སྐྱབས་སུ་འགྲོ་ཞིང་རིག་བྱེད་བཞི་འཛིན་པ་དང༌། ཉེར་ལེན་བཞི་ལས་བདག་ཏུ་སྨྲ་བ་ཉེ་བར་ལེན་པ་སྤྱིའི་</span><span class="front-title">ཆོས་ཡིན་ཏེ། རྒྱང་འཕེན་པས་ཀྱང་འབྱུང་བཞི་དང་རྫས་གཅིག་པའི་བདག་འདོད་པའི་ཕྱིར་རོ། །དེ་ལ་ལས་འབྲས་མེད་པར་འདོད་པས་འཇིག་རྟེན་པའི་ཡང་དག་ལྟ་བ་ལས་རྒྱང་རིང་དུ་སོང་བའི་རྒྱང་འཕེན་པ་ནི། སྔོན་གྱི་ཚེ་ལྷ་དང་ལྷ་མིན་འཐབ་པ་ན་ལྷ་རྣམས་རང་བཞིན་དགེ་བས་འཐབ་རྩོད་ལ་སྤྲོ་བར་མ་གྱུར་པས་གཡུལ་ཕམ་པར་ཉེ་བ་ན། དྲང་སྲོང་ཕུར་བུས་ལྷ་རྣམས་འཐབ་མོ་ལ་གཞུག་པའི་ཆེད་དུ་ཆད་པར་ལྟ་བའི་གཞུང་བརྩམས་ཏེ་བསྟན་པས་ཡིད་ཆེས་ཏེ་ལྷ་རྣམས་གཡུལ་ལས་རྒྱལ། ཕྱིས་ཕུར་བུས་ལྟ་ངན་ལྷའི་ཡུལ་དུ་དར་བར་དོགས་ཏེ་གླེགས་བམ་གངྒཱའི་ཆུ་ལ་བསྐུར་བ་དྲང་སྲོང་ཞིག་གིས་རྙེད་ནས་འཕགས་ཡུལ་དུ་དར། དེ་ལས་བཏུས་ཏེ་དྲང་སྲོང་འཇིག་རྟེན་མིག་གིས་བརྩམས་པའི་རྩ་བ་ལ་འཇུག་སྟོབས་ཀྱིས་འགྲེལ་པ་བྱས་པའི་རྗེས་འབྲང་ཆད་སྨྲའི་སྟོན་པ་སྙོམས་འཇུག་པ་དྲུགརྗེས་སྒྲོག་པ་དྲུགརྟོག་གེ་</span><span class="front-title">པའམ་སྟོན་པ་དྲུག་ཏུ་གྲགས་པ་རྣམས་སོ། །གཞན་ཡང་དྲང་སྲོང་འཇིག་མིག་གིས་རང་གི་བུ་མོ་ལ་བསྒྲོད་པར་འདོད་ནས་བརྩམས་པའང་བཤད་ལ་གང་ལྟར། དམ་བཅའ་ནི། སྒྲུབ་པ་བཞི་དང་དགག་པ་ལྔ་སྟེ། ༼༡༽ འབྱུང་བ་རྒྱུ་དུས་ན་མི་གསལ་བའི་བདག་དང༌། ༼༢༽ འབྲས་དུས་ན་ལུས་སེམས་རྫས་གཅིག་ཏུ་མངོན་དུ་གྱུར་པ་གསལ་བའི་བདག་དང༌། ༼༣༽ ལྷ་དང་ཡི་དྭགས་དམྱལ་བ་མེད་པས་འགྲོ་བ་དྲུག་མི་བདེན་ཞིང་འགྲོ་བ་གསུམ་ཡིན་ཏེ་གསལ་བ་མི་དང་དུད་འགྲོ། མི་གསལ་བ་འབྱུང་བཞི་རི་དང་ཤིང་སོགས་རྣམ་ཤེས་ཀྱི་ནུས་པ་མ་ཟད་པའི་འགྲོ་བ་བཅས་གསུམ་དང༌། ༼༤༽ རང་ཉིད་རྗེས་དཔག་མི་འདོད་པས་གཏན་ཚིགས་མེད་ཀྱང་གཞན་ལ་གྲགས་པའི་རྟགས་ཀྱི་དགོད་ཚུལ། བུམ་པ་ཆོས་ཅན། ལུས་སེམས་རྫས་གཅིག་པའི་སྐྱེས་བུ་དང་བུམ་པ་གང་རུང་གི་བརྡ་དང་བཅས་པ་ཡིན་ཏེ། ཨུཏྤལ་མིན་པའི་དངོས་པོ་ཡིན་པའི་ཕྱིར།</span><span class="front-title"> དཔེར་ན་རྩིག་པ་བཞིན། ཞེས་སོགས་སྒྲུབ་པར་བྱེད་དོ། །དགག་པ་ལྔ་ནི། ༼༡༽ སྲན་མ་ཟླུམ་ཞིང་ཚེར་མ་རྣོ་བ་སོགས་ཀྱི་དཔེས་བདེ་སྡུག་ངོ་བོ་ཉིད་ཀྱིས་བྱུང་བས་རྒྱུ་ལ་སོགས་པ་མ་མཐོང་བ་ནི་མེད་པར་སྨྲ་སྟེ། དེའང༌། ཚེ་སྔ་ཕྱི་འགོག་པ་དང༌། ༼༢༽ ལས་རྒྱུ་འབྲས་འགོག་པ་དང༌། ༼༣༽ དཀོན་མཆོག་གསུམ་འགོག་པ་དང༌། ༼༤༽ མ་མཐོང་བའི་དངོས་པོ་འགོག་པ་དང༌། ༼༥༽ རྗེས་དཔག་ཚད་མ་འགོག་པའོ། །འདི་དག་ནི་ལྟ་བ་རྣམས་ཀྱི་མ་རུང་བ་དང༌། གྲུབ་མཐའ་སྨྲ་བ་རྣམས་ཀྱི་ཐ་ཆད་དང༌། རྨོངས་པ་རྣམས་ཀྱི་ཚབས་ཆེ་ཤོས་ཡིན་པས་ཐར་པ་ལྟ་ཅི་སྨོས། མཐོ་རིས་ཀྱི་ལུས་རྟེན་ཙམ་ཐོབ་པའི་རྒྱུའང་མེད་དེ་འབྲས་བུ་ངན་འགྲོ་འབའ་ཞིག་པའོ། །</span></p>
			<p id="_idParaDest-133" class="tibetan-sabche1"><span class="tibetan-sabche">གཉིས་པ་༼རྟག་སྨྲའི་དབྱེ་བ་དགོད་པ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྟག་པར་སྨྲ་བའི་ཕྱི་མོ་གྲངས་ཅན་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚད་མ་གསུམ་གྱིས་དེ་ཉིད་ཉེར་ལྔ་གཞལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཁྱད་པར་ལྔ་ལྡན་རྩ་བའི་རང་བཞིན་བདག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཙོ་བོ་ཡོན་ཏན་གསུམ་སྙོམས་དེ་ལས་བློ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ལས་ང་རྒྱལ་དེ་ཙམ་འབྱུང་ཆེན་ལྔ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལས་དང་དབང་པོ་ཡིད་བཅས་ལུགས་འབྱུང་འཁོར། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྣམ་འགྱུར་ལྡོག་པས་སྐྱེས་བུ་ཐར་པར་འདོད། །</span></p>
			<p class="tibetan-commentary-non-indent"><span class="front-title">མུ་སྟེགས་རྟག་པར་སྨྲ་བ་ཐམས་ཅད་ཀྱི་ཕྱི་མོ་ནི་</span><span class="tibetan-sabche">གྲངས་ཅན་པ་</span><span class="front-title">ཡིན་ཏེ། དེའང་སྔོན་ཚེ་ལོ་དཔག་མེད་ཀྱི་དུས་དྲང་སྲོང་སེར་སྐྱ་ཞེས་པས་བསྟི་གནས་སུ་བསྒོམས་པས་མུ་</span><span class="front-title">སྟེགས་ཀྱི་ཐར་པ་ཐོབ་པར་རློམ་ནས་རང་གིས་མཐོང་བའི་དེ་ཉིད་གཞན་ལ་བསྟན་ཕྱིར་གྲངས་ཅན་གྱི་བསྟན་བཅོས་བྱས་ཤིང༌། ཕྱིས་རྣལ་འབྱོར་སྤྱོད་པ་དབང་ཕྱུག་ལྷར་འཛིན་པའི་དྲང་སྲོང་ཆུ་ཀླུང་གིས་ཀྱང་དབང་ཕྱུག་ནག་པོའི་རྒྱུད་སུམ་ཅུ་པ་དང་དྲུག་པ་སོགས་བྱས་པས་དེ་དག་སྟོན་པར་འཛིན་ལ། དབུ་མ་ལ་འཇུག་པ་ལས།</span><span class="tibetan-external-citations"> དེ་དབྱེ་ཅུང་ཟད་ཅུང་ཟད་ལ་བརྟེན་ནས། །མུ་སྟེགས་ཅན་རྣམས་ལུགས་ནི་ཐ་དད་གྱུར།</span><span class="front-title"> །ཅེས་གསུངས་པ་ལྟར། འདི་ལས་ལུགས་སྲོལ་ཐ་དད་པ་མང་དུ་གྱེས་སོ། །འདིའི་གྲུབ་མཐའ་ནི། མངོན་སུམ་ཚད་མ་དབང་པོའི་འཇུག་པ། རང་དོན་རྗེས་དཔག་ནོར་བདག་གི་འབྲེལ་བ་སོགས་འབྲེལ་བ་བདུན། གཞན་དོན་རྗེས་དཔག་རྣལ་འབྱོར་ལྡན་པ་དང་བསལ་ཏེ་འོངས་པ་གཉིས་ཏེ། འཇལ་བྱེད་ཚད་མ་གསུམ་གྱིས་གཞལ་བྱའི་ཤེས་བྱ་དེ་ཉིད་ཉེར་ལྔ་གཞལ་བར་འདོད་དེ། ཉེར་ལྔ་ནི། གཙོ་བོ་དང་ཆེན་པོ་དང་ང་རྒྱལ་གསུམ་དང༌། སྒྲ་རེག་གཟུགས་རོ་དྲི་སྟེ་དེ་ཙམ་ལྔ། མཁའ་</span><span class="front-title">སོགས་འབྱུང་བ་ལྔ། རྣ་བ་པགས་པ་མིག་ལྕེ་སྣ་སྟེ་ནང་བློའི་དབང་པོ་ལྔ་དང༌། ལག་རྐང་འཕོངས་འདོམས་ངག་སྟེ་ཕྱི་ལས་ཀྱི་དབང་པོ་ལྔ་དང༌། གཉིས་ཀའི་དབང་པོ་ཡིད་དེ་དབང་པོ་བཅུ་གཅིགཐ་མ་བདག་ཤེས་རིག་གི་སྐྱེས་བུ་རྣམས་སོ། །བསྡུ་ན་གཙོ་བོ་དང་བདག་ཤེས་རིག་གི་སྐྱེས་བུ་གཉིས་སུ་འདུ་སྟེ་རང་བཞིན་དང་རང་བཞིན་མིན་པ་གཉིས་སོ། །དེ་ལ་བདག་གི་ངོ་བོ་ནི་བྱེད་པ་པོ་དང་ཟ་བ་པོ་གཉིས་ལས། ཡུལ་ལ་ལོངས་སྤྱོད་པས་ཟ་བ་པོ། འཇིག་མི་སྲིད་པས་རྟག་པ། གང་ཡང་མི་སྐྱེད་པས་བྱེད་པོ་མིན་པ། རྡུལ་མུན་སྙིང་སྟོབས་གསུམ་གྱི་ཡོན་ཏན་མེད་པ། ཡུལ་དུས་ཐམས་ཅད་ལ་ཁྱབ་པའི་ཕྱིར་བྱ་བ་མེད་པ་སྟེ་ཁྱད་པར་རམ་མཚན་ཉིད་ལྔ་དང་ལྡན་པ། རྣམ་འགྱུར་རྣམས་ཀྱི་རྩ་བའི་རང་བཞིན་བདག་ཤེས་རིག་གི་སྐྱེས་བུ་ཞེས་བྱའོ། །གཙོ་བོ་ལ་སྤྱིའི་ངོ་བོ་ནི་བདག་ལས་གཞན་ཉེར་བཞི་པོ་ཀུན་ལ་སྤྱི་མིང་གཙོ་</span><span class="front-title">བོ་ཞེས་བྱ་ཞིང༌། ཡུལ་ཡུལ་ཅན་གཉིས་ལས་ཡུལ་དང་ཡོན་ཏན་དང་བེམ་པོ་ཡིན་ནོ། །ཁྱད་པར་ཉེར་ལྔའི་དང་པོ་རང་བཞིན་རྒྱུའི་གཙོ་བོ་ནི་རྡུལ་མུན་སྙིང་སྟོབས་ཀྱི་ཡོན་ཏན་གསུམ་ཆ་སྙོམས་པར་གནས་པའི་སྐབས་ཏེ། དེ་གསུམ་གྱི་མཚན་ཉིད་ཀྱང་གཡོ་དང་འཇུག་པ། ལྕི་དང་གཡོགས་པ། ཡང་དང་རབ་ཏུ་གསལ་བའོ། །འདི་ནི་རང་བཞིན་ཡིན་གྱི་རྣམ་འགྱུར་མ་ཡིན་པས་རབ་ཏུ་བྱེད་པ་ཁོ་ན་ཡིན་ཟེར་རོ། །གཙོ་བོ་དེ་ལས་ཆེན་པོ་ཞེས་བྱ་བའི་བློ་བྱུང༌། དེ་ལས་ང་རྒྱལ་གསུམ་བྱུང༌། དེ་ལས་མཆེད་པ་ནི། རྣམ་འགྱུར་ང་རྒྱལ་ལས་དེ་ཙམ་ལྔ། དེ་ལྔ་ལས་འབྱུང་ཆེན་ལྔ། སྙིང་སྟོབས་ང་རྒྱལ་ལས་ལས་ཀྱི་དབང་པོ་ལྔ་དང་བློའི་དབང་པོ་ལྔ། གཉིས་ཀའི་དབང་པོ་ཡིད་གཅིག་བཅས། མུན་ཅན་ང་རྒྱལ་ནི་ང་རྒྱལ་སྔ་མ་གཉིས་ཀ་འཇུག་པར་བྱེད་པ་པོའོ། །བློ་ང་རྒྱལ་དེ་ཙམ་ལྔ་བཅས་རང་བཞིན་ལ་ལྟོས་ནས་རྣམ་འགྱུར་ཡིན་ལ།</span><span class="front-title"> བློ་ཆེན་པོ་ང་རྒྱལ་ཆེན་པོ་སོགས་རང་གི་རྣམ་འགྱུར་ལ་ལྟོས་ནས་རང་བཞིན་དུ་བཞགགཞན་བཅུ་དྲུག་པོ་རྣམ་འགྱུར་ཁོ་ནར་འདོད་དོ། །བདག་ཤེས་རིག་གི་སྐྱེས་བུས་རྣམ་འགྱུར་སྐྱེད་བྱེད་རང་བཞིན་གྱི་མཚང་མ་རིག་པར་ལུགས་འབྱུང་དུ་ཞེན་ནས་ཡུལ་སྒྲ་སོགས་ལ་ལོངས་སྤྱོད་པ་དེ་སྲིད་དུ་སྐྱེས་བུ་དེ་འཁོར་བ་པ་ཡིན་ལ། དེས་དེ་ལ་ལོངས་སྤྱོད་པས་སུན་ཏེ་བསམ་གཏན་སྒོམ་པའི་མངོན་ཤེས་ཀྱིས་རང་བཞིན་གྱི་སྤྱོད་པའི་མཚང་ལ་བལྟས་པས་དེ་ངོ་ཚ་བས་སྐྱེངས་ནས་བྲོས་པར་འགྱུར་ལ། དེ་དང་བྲལ་བས་དེས་བསྐྱེད་པའི་རྣམ་འགྱུར་ཐམས་ཅད་ཀྱང་སྐྱེ་བའི་རིམ་པ་ལས་བཟློག་ནས་དེ་ཉིད་དུ་ཐིམ་སྟེ། བདག་སྐྱེས་བུ་འབའ་ཞིག་གསལ་བར་གནས་པའི་ཚེ་ཐར་པ་འཐོབ་པར་འདོད་དོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">བྱེ་བྲག་པ་ནི་རྫས་དང་ཡོན་ཏན་ལས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྤྱི་བྱེ་འདུ་བ་ཚིག་གི་དོན་དྲུག་སྨྲ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རིག་པ་ཅན་པ་དེ་མཚུངས་ཚད་མ་བཞི། །</span></p>
			<p class="tibetan-root-text_tibetan-root-text-last-line"><span class="tibetan-root-text">གསལ་བའི་གཟུགས་བརྒྱད་སོགས་འདོད་དབང་ཕྱུག་པ། །</span></p>
			<p id="_idParaDest-134" class="tibetan-sabche1"><span class="tibetan-sabche">གཉིས་པ་བྱེ་བྲག་པ་ནི།</span></p>
			<p class="tibetan-commentary-non-indent"><span class="front-title">དྲང་སྲོང་གཟེགས་ཟན་གྱི་རྗེས་སུ་འབྲང་བ་སྟེ། བདག་དུས་ཕྱོགས་ནམ་མཁའ་ཡིད་འབྱུང་བ་བཞི་བཅས་དགུ་པོ་ནི་རྫས། བློ་བདེ་སྡུག་འབད་པ་ཆོས་ཆོས་མིན་བྱ་བའི་ཤུགས་བཅས་བདག་གི་ཡོན་ཏན་དགུ། འདེགས་འཇོག་བརྐྱང་བསྐུམ་འགྲོ་བ་ལྔ་ནི་ལས། བྱེ་བྲག་ལ་ཁྱབ་པར་བྱེད་པ་ནི་སྤྱི། སྤྱིའི་དོན་རྣམས་གསལ་བར་བྱེད་པ་བྱེ་བྲག རྫས་རྣམས་དངོས་འབྲེལ་བརྒྱུད་འབྲེལ་</span><span class="front-title">གཉིས་སུ་ཡོད་པ་འདུ་བ་སྟེ་ཤེས་བྱ་ཚིག་གི་དོན་དྲུག ཚད་མ་གསུམ་དང་སྒྲ་བྱུང་ཚད་མ་བཅས་བཞིས་འཇལ་བར་བྱེད་ལ་ཡོན་ཏན་དགུ་པོ་བདག་ལ་འདུ་བྱ་བར་ཡོད་པ་དེ་སྲིད་དུ་དགེ་མི་དགེའི་ལས་སྒྲུབ་པར་བྱེད་པས་འཁོར་བར་འགྱུར་ལ། སྐྱེས་བུའི་ཚིག་གི་དོན་དྲུག་ཤེས་ནས་ཡོན་ཏན་དགུ་པོ་རྩ་བ་བཅས་བཅད་པས་བདག་གཅིག་པུར་གནས་པ་ན་ཐར་པ་འཐོབ་པར་འདོད། </span></p>
			<p id="_idParaDest-135" class="tibetan-sabche1"><span class="tibetan-sabche">གསུམ་པ་རིག་པ་ཅན་པ་ནི།</span></p>
			<p class="tibetan-commentary-non-indent"><span class="front-title">ཤེས་བྱ་ཚིག་གི་དོན་དྲུག་དེ་དང་མཚུངས་ལ། འཇལ་བྱེད་ཚད་མ་བཞི་དབང་དོན་ཕྲད་པའི་རྟོག་པ་མ་འཁྲུལ་བ་མངོན་སུམ་ཚད་མ། རྗེས་དཔག་རང་གཞན་གཉིས། སྒྲ་བྱུང་ཚད་མ་ཡིད་ཆེས་པའི་ཚིག་དང་ཉེ་བར་འཇལ་བའི་དཔེ་རྣམས་སོ། །གཞལ་བྱ་ཡིན་ན་དངོས་པོ་ཡིན་པས་ཁྱབ་ཅིང་དངོས་མེད་མི་འདོད། དེ་ལ་དངོས་</span><span class="front-title">པོ་ནི། བདག་ལུས་དབང་པོ་དོན་བློ་ཡིད་འཇུག་པ་སྐྱོན་སྲིད་པ་ཕྱི་མ་འབྲས་བུ་སྡུག་བསྔལ་བྱང་གྲོལ་བཅུ་གཉིས་སོ། །</span></p>
			<p id="_idParaDest-136" class="tibetan-sabche1"><span class="tibetan-sabche">བཞི་པ་དབང་ཕྱུག་པ་ནི།</span></p>
			<p class="tibetan-commentary-non-indent"><span class="front-title">དབང་ཕྱུག་འཇིག་རྟེན་གྱི་བྱེད་པ་པོ་ཡིན་ཏེ། མུན་པ་སེལ་ཕྱིར་ཉི་ཟླ་གཉིས། བརྟན་གཡོ་སྐྱེད་ཕྱིར་འབྱུང་བ་ལྔ། སྨིན་པར་བྱེད་པའི་ཕྱིར་མཆོད་སྦྱིན་ཏེ་གསལ་བའི་གཟུགས་བརྒྱད་སྤྲུལ་ཅིང༌། ཕྲ་བ། ཡང་བ། མཆོད་པར་འོས་པ། བདག་པོར་གྱུར་པ། དབང་དུ་གྱུར་པ། གར་ཡང་ཕྱིན་པ། འདོད་དགུར་སྒྱུར་བ། དགའ་མགུར་གནས་པ་སྟེ་ཡོན་ཏན་བརྒྱད་དང་ལྡན་པར་འདོད། འཇིག་རྟེན་པ་ལས་སོགས་རང་དབང་མེད་ཅིང་དབང་ཕྱུག་མཆོད་པ་དང༌། འཁྲིག་པ་བསྟེན་པས་མཚོན་བྱ་ལས་འདས་པའི་ཡེ་ཤེས་སྐྱེས་ནས་གྲོལ་བར་འདོད་དེ། བྱེ་བྲག་པ་སོགས་གསུམ་ཀའང་དབང་ཕྱུག་པའི་གྲུབ་མཐའ་སྨྲ་བའི་ནང་གསེས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">འཇུག་པ་བཅུ་ལས་རྩོམ་སོགས་ཁྱབ་འཇུག་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རིག་བྱེད་ཚད་མར་ཁས་ལེན་ཚངས་པ་བ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ས་འོག་སྐྱེས་བུར་རོ་གཅིག་གསང་བ་པ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དངོས་ཀུན་སྒྲ་ཡི་བདག་ཉིད་བརྡ་སྤྲོད་པ། །</span></p>
			<p class="tibetan-commentary-non-indent"><span class="tibetan-sabche">ལྔ་པ་ཁྱབ་འཇུག་པ་ནི།</span><span class="front-title"> གཅེར་བུ་པའི་སྟོན་པ་གཞོན་ནུ་མ་ལེན་སོགས་ཀྱིས་སྐལ་ལྡན་ནོར་ལྷ་འདི་ནི་ཐམས་ཅད་མཁྱེན་པ། ཐམས་ཅད་གཟིགས་པ། འགྲོ་བ་ཐམས་ཅད་ཀྱི་བྱེད་པ་པོ། ཐར་པ་སྦྱིན་པར་བྱེད་པ། ཞེས་སོགས་བརྗོད་ལ། དེ་རང་ཉིད་ཀྱང༌། འདི་སྐད་དུ། ང་ནི་མེ་ཆུ་རླུང་ཡང་ཡིན། །བཟའ་བཏུང་སྐྱེ་དགུའི་བདག་པོའང་ང༌། །ང་ནི་བྲམ་ཟེའི་ལུས་སུ་གནས། །སྤྱོད་པ་པོ་ཡིན་སྦྱིན་པོའང་ཡིན། །ཞེས་པ་ལྟར་མངོན་པའི་ང་རྒྱལ་ཆེན་པོ་དང་ལྡན་པའོ། །རྗེས་འབྲང་རྣམས་དེའི་འཇུག་པ་བཅུ་ལས་རྩོམ་པའི་ལོ་རྒྱུས་དང༌། རྟག་ཆད་དུ་ལྟ་བ་འཛིན་ཏེ། དེའང་</span><span class="front-title">འདིས་ཉ་བོ་ཆེར་སྤྲུལ་ནས་སྔོན་དུས་ཀྱི་དབང་གིས་རིག་བྱེད་བཞི་རྒྱ་མཚོར་ནུབ་པ་བཏོན་པ་དང་རུས་སྦལ་དུ་སྤྲུལ་ཏེ་འཇིག་རྟེན་བཏེགས་ནས་གནས་པ་དང༌། ཕག་རྒོད་ཀྱི་གཟུགས་ཀྱིས་ཚངས་པའི་འཇིག་རྟེན་མན་མནན་པ་དང༌། མི་སེངྒེའི་སྟོད་ཅན་དུ་སྤྲུལ་ནས་ལྷ་མིན་དབང་པོ་འགྲོ་བ་སྐྱོབ་གསེར་གྱི་སྟན་ཅན་སྡེར་མོས་བསད་པ་དང༌། མིའུ་ཐུང་དུ་སྤྲུལ་ནས་ལྷ་མིན་སྟོབས་ལྡན་མཆོད་སྦྱིན་བྱེད་པ་ལ་གོམ་གསུམ་གྱི་ས་བསླངས་པས་བསླུས་ཏེ་ས་འོག་ཏུ་བཅུག་པ་དང༌། དྲང་སྲོང་ཛ་མཱ་ཨགྣིའི་བུ་རཱ་མར་སྤྲུལ་ནས་རྒྱལ་བུ་སྲིད་སྒྲུབ་སོགས་བསད་དེ་རྒྱལ་རིགས་མེད་པར་བྱས་པ་དང༌། རྒྱལ་པོ་ཤིང་རྟ་བཅུ་པའི་བུ་རཱ་མ་ཎར་སྤྲུལ་ནས་རང་གི་ཆུང་མ་སྲིན་པོ་ལངྐ་མགྲིན་བཅུས་ཕྲོགས་པ་སྤྲེའུ་ཧ་ནུ་མནྠ་ལ་གྲོགས་བཅོལ་ཏེ་སྲིན་པོ་བཏུལ་བ་དང༌། ནག་པོར་སྤྲུལ་ཏེ་རྩོད་དུས་སུ་སེམས་ཅན་གྱི་དོན་བྱས་པ་དང༌།</span><span class="front-title"> སངས་རྒྱས་ཤཱཀ་ཐུབ་ཏུ་སྤྲུལ་ནས་སྔོན་རྒྱལ་རིགས་བསད་པའི་སྡིག་པ་སྦྱོང་བའི་ཕྱིར་སེམས་ཅན་བསྐྱབས་པ་དང༌། རིགས་ལྡན་བྲམ་ཟེའི་བུ་ཀརྐི་ཙེ་ཞེས་པ་མ་འོངས་པ་ན་འབྱུང་བས་སེམས་ཅན་མང་པོ་བཏུལ་བའི་མཐར་དུས་བཟློག་པར་འགྱུར་རོ་ཞེས་འབྱུང་བ་ལྟར་དང༌། བསྐལ་པ་འཇིག་པའི་ཚེ་དྲང་སྲོང་རྣམས་ནི་འདིའི་ལྟོ་བ་ན་གནས་པར་འདོད་དོ། །འདིའི་གྲུབ་མཐའ་སེམས་ཉིད་རྟག་པ་སྐྱེ་འཇིག་དང་བྲལ་བ་དངོས་དང་དངོས་མེད་གཉིས་ཀ་མ་ཡིན་པ་བདག་དམ་པ་ནོར་ལྷའི་བུ་ཞེས་བྱ་བར་འདོད་པས་རྟག་པར་སྨྲ་བ་དང༌། ཁྱབ་འཇུག་གིས་འཐབ་ཀ་རླག་པར་བྱེད་པའི་ཚེ་མེད་པར་ལྟ་བའི་ཚིགས་བཅད་མང་དུ་སྨྲས་པ་དང༌། དབུ་མ་རྒྱན་ལས་ཁྱབ་འཇུག་གི་ལྟ་བ་དབུ་མ་དང་ཆ་མཐུན་པར་བཤད་པ་ལྟ་བུ་ཆད་པར་སྨྲ་བའང་ཡོད་ལ། སྒོམ་པ་ནི་ཡན་ལག་དྲུག་གི་རྣལ་འབྱོར་སོགས་སོ། །གཞན་ཡང་</span><span class="front-title">འཛིན་པ་པོ། དཔྱོད་པ་པོ། རིག་བྱེད་པ། བརྡ་སྤྲོད་པ། ཙ་ར་ཀ་པ། གསང་བ་པ་སོགས་ཀྱང་ཁྱབ་འཇུག་པའི་དབྱེ་བའོ། </span><span class="tibetan-sabche">།དྲུག་པ་རིག་བྱེད་ཚངས་པ</span><span class="front-title">ས་དྲན་པ་ཡིན་གྱིས། མ་བྱས་པའི་ཕྱིར་རྟག་པ་དང་ཚད་མར་ཁས་ལེན་པ་ཚངས་པ་བ་སྟེ། གཡུལ་ངོར་ཤི་བ་མཐོ་རིས་སུ་སྐྱེ་བ་དང༌། གངྒཱ་སོགས་ལ་ཁྲུས་བྱས་པས་སྡིག་པ་འཛད་པ་དང༌། ཚངས་པས་སྣོད་བཅུད་ཐམས་ཅད་སྐྱེད་པར་འདོད་པ་དང༌། དྲང་སྲོང་དང་བྲམ་ཟེ་རྣམས་ཀྱང་ཚངས་པའི་བུ་ཡིན་ཅེས་སྨྲའོ། </span><span class="tibetan-sabche">།བདུན་པ་</span><span class="front-title">ས་འོག་མུན་པའི་དཀྱིལ་འཁོར་གྱི་འོག་ཏུ་འཆི་མེད་བདུད་རྩིའི་སྐྱེས་བུ་ཞེས་རྟག་བདག་རྣམ་ཤེས་དམ་པ་ནམ་མཁའ་དང་འདྲ་བར་ངོ་བོ་གཅིག་ཏུ་འདུས་པ་ཞིག་ཡོད་པ་དེའི་རྣམ་འགྱུར་ལས་སྣོད་ཀྱི་འཇིག་རྟེན་དང་འགྲོ་བ་བྱུང་བར་འདོད་པ་ནི་རིག་བྱེད་མཐའི་གསང་བ་པ་སྟེ། རིག་བྱེད་མཐར་ཕྱིན་པ་ན་ཆོས་ཐམས་ཅད་སྒྱུ་མ་ལྟ་བུར་མཐོང༌།</span><span class="front-title"> དེའི་ཚེ་བྱེད་པ་པོའི་སྐྱེས་བུ་ལ་ལྟ་བ་གོམས་པས་མུན་པ་སངས་ཏེ་གསེར་གྱི་མདོག་ཅན་དུ་མཐོང་ནས་རོ་གཅིག་ཏུ་སོང་བ་སོགས་ཀྱིས་གྲོལ་བར་འདོད། </span><span class="tibetan-sabche">བརྒྱད་པ་</span><span class="front-title">མངོན་རྗེས་ཚད་མ་སྣང་ཡང་མ་ངེས། རིག་པ་ཀུན་གྱི་གཞི་མ་ནི་སྒྲའི་བསྟན་བཅོས་ཡིན་ཅིང་རིག་བྱེད་རྣམས་ནི་དོན་གྱི་ཚད་མ། དངོས་ཀུན་སྒྲའི་བདག་ཉིད། སྒྲ་དོན་ཀུན་གྱི་མཐར་ཐུག་ཡི་གེ་ཨོཾ་སྐྱེ་འཇིག་གནས་བྲལ་ཕྱོགས་ཆ་མེད་པ་སྒྲའི་ཚངས་པ་སྟེ། དེ་ཉིད་རྟག་ཅིང་མི་འགྱུར་ཡང་མ་རིག་པས་རྙོགས་པས་གཟུགས་སྣང་ལ། སྣང་ཆ་བཟློག་ན་སྣང་མེད་སྒྲའི་ཚངས་པ་བདུད་རྩི་རྟོགས་པར་འདོད་པ་ནི་བརྡ་སྤྲོད་པ་སྟེ་བ་ཏྲཱི་ཧ་རི་སོགས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">མཚན་ཉིད་བཅུ་གཉིས་སོགས་འདོད་རྒྱལ་དཔོག་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚད་མ་བརྒྱད་འདོད་ཙ་ར་ཀ་པ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཤེས་བྱ་བཅུ་སོགས་སྨྲ་བ་གཅེར་པུ་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་དག་མངོན་མཐོའི་ལམ་ཙམ་ཡོད་མོད་ཀྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">བདག་ལྟས་ཐར་པ་སྒྲིབ་ཕྱིར་འདོར་བར་བྱ། །</span></p>
			<p class="tibetan-commentary-non-indent"><span class="tibetan-sabche">དགུ་པ་</span><span class="front-title">ཚད་མ་སྤྱི་བྱེ་བྲག་དགོས་པ་གོ་རིམ་གནས་གཞི་སྤྱི་ངེས་བསྟན་དང་བྱེ་བྲག་ངེས་བསྟན་གླེང་བ་རྩོད་པ་རང་རྒྱུད་དང་ཐལ་འགྱུར་ཏེ་བཅུ་གཉིས་དང༌། ཚད་མ་ལའང་མངོན་རྗེས་སྒྲ་བྱུང་ཉེར་འཇལ་དོན་གྱིས་གོ་བ་དངོས་མེད་དང་དྲུག་ཏུ་འདོད་ཅིང༌། བདག་གིས་ཕུང་པོའི་རྒྱུ་བྱེད་པས་རྟག་པ་ཤེད་ལས་སྐྱེས། དྲི་མ་སེམས་ཀྱི་རང་བཞིན། དེ་ཟད་པས་གྲོལ་བར་སྨྲ་བ་རྒྱལ་དཔོག་པ། </span><span class="tibetan-sabche">བཅུ་པ་</span><span class="front-title">ཚད་མ་གོང་སྨོས་ལྟར་ལ། རྗེས་དཔག་ལ་འདས་མ་འོངས་ད་ལྟར་དཔོག་པ་གསུམ་དུ་དབྱེ་བའི་བརྒྱད་ཀྱིས་གཞལ་བྱ་སོགས་ཕལ་ཆེར་དཔྱོད་པ་བ་དང་འདྲ་བ་ཙ་ར་ཀ་པ། </span><span class="tibetan-sabche">བཅུ་</span><span class="tibetan-sabche">གཅིག་པ་ནི།</span><span class="front-title"> ཤེས་བྱ་ཚིག་གི་དོན་དགུ་བདག་དང་བཅུ། སོགས་ཁོངས་ནས་ཤེས་བྱེད་མངོན་རྗེས་ལུང་གི་ཚད་མ་གསུམ། སྲོག་ལྡན་དགུར་འདོད་ཅིང༌། ས་སོགས་སྲོག་ལྡན་ཡིན་པས་ཀུན་དགའ་ར་བ་སོགས་བརྩིགས་པ་སྡིག་པའི་རྒྱུར་སྨྲ་བ་གཅེར་བུ་པ་སྟེ། དེའང་དྲང་སྲོང་རྒྱལ་བ་དམ་པ་ལྷར་འཛིན་ཅིང་ཁྱུ་མཆོག་དང་སྣོད་ཀྱི་རྗེ་སོགས་ཟད་བྱེད་པའི་སྟོན་པ་ཉི་ཤུ་རྩ་ལྔའི་རྗེས་སུ་འབྲངས་ཏེ། ལུས་དཀའ་ཐུབ་ཀྱིས་གདུང་བས་སེམས་ཀྱི་མདུད་པ་འཇིག་པར་འདོད་ཅིང་དེ་ལའང་དབྱུ་གུ་གསུམ་པ། ལོ་མ་ཅན་སོགས་ལོག་པའི་བརྟུལ་ཞུགས་སུམ་བརྒྱ་རེ་གསུམ་ཙམ་ཡོད་པར་གྲགས་ལ། ཚད་མ་གསུམ་གྱིས་གཞལ་བྱ་དུས་གསུམ་དང་རྫས་དྲུག་དང་ཚིག་གི་དོན་དགུ་དང་སྲོག་ལྡན་དགུ་སོགས་ནི་གཞི་ལམ་འབྲས་གསུམ་གྱི་གཞིའོ། །དེ་ལ་དུས་གསུམ་ནི་འདས་པ་སོགས་སོ། །རྫས་དྲུག་ནི་སྲོག་དང་གང་ཟག་དང་དུས་དང་</span><span class="front-title">ནམ་མཁའ་དང་བསོད་ནམས་དང་སྡིག་པ་རྣམས་སོ། །ཁྱད་པར་ཚིག་གི་དོན་དགུ་དང་སྲོག་ལྡན་དགུ་ནི། དྲང་སྲོང་རྒྱལ་བས། </span><span class="tibetan-external-citations">སྲོག་དང་ཟག་པ་སྡོམ་པ་དང༌། །ངེས་པར་དགའ་དང་འཆིང་དང་ལས། །སྡིག་དང་བསོད་ནམས་ཐར་པ་སྟེ། །འདི་རྣམས་ཚིག་གི་དོན་དགུར་འདོད། །སྲོག་ནི་སྲོག་ཅན་སྡེ་ཚན་དགུ། །ས་ཆུ་ཤིང་དང་མེ་དང་རླུང༌། །སྲིན་བུ་གྲོག་མ་བུང་བ་མི། །དབང་པོ་གཅིག་ནས་ལྔ་དང་ལྡན། </span><span class="front-title">།ཞེས་བཤད་པ་ལྟར་རོ། །སྡོམ་པ་དང་བརྟུལ་ཞུགས་དང་ཡེ་ཤེས་རྣམས་ལྔ་ལྔ་དང་སྤྱོད་པ་བཅུ་གསུམ་དང་ལས་འཛད་པར་བྱེད་པའི་དཀའ་ཐུབ་ཀྱི་ཐབས་སྣ་ཚོགས་པ་ནི་ལམ་མོ། །ལས་ཟད་པས་འཇིག་རྟེན་གསུམ་གྱི་སྟེང་ན་འདུག་པའི་གནས་འཇིག་རྟེན་འདུས་པ་ཞེས་བྱ་བ་སྲོག་ཡོད་པས་དངོས་པོ་དང་འཁོར་བ་ལས་ཐར་བས་དངོས་མེད་ཀྱང་ཡིན་པའི་ཐར་པ་གདུགས་བཀན་པ་ལྟ་བུ་དཀར་ཞིང་དྲི་ཞིམ་ལ་</span><span class="front-title">ཡིད་དུ་འོང་བ་དཔག་ཚད་འབུམ་ཕྲག་ཞེ་ལྔའི་ཚད་ཅན་དུ་འགྲོ་བར་འགྱུར་བ་ནི་འབྲས་བུ་ཡིན་ཟེར་རོ། །འདི་དག་སོ་སོ་ལ་རང་རང་ལུགས་ཀྱི་གཞི་ལམ་འབྲས་བུའི་རྣམ་གཞག གཞལ་བྱ་འཇལ་བྱེད་ཀྱི་རིགས་པ། ཐམས་ཅད་མཁྱེན་པ་མི་འདོད་པ་སོགས་ནང་པ་འགོག་པའི་ལུང༌། ལྟ་བ་དང་སྤྱོད་པའི་ཚུལ་དུ་མ་མཆིས་ཀྱང༌། ཚད་མ་རྣམ་འགྲེལ་ལས། </span><span class="tibetan-external-citations">རིག་བྱེད་ཚད་མ་དང་ནི་འགལ་བྱེད་སྨྲ། །ལུས་ལ་ཆོས་འདོད་དང་ནི་རིགས་སྨྲས་དྲེགས། །སྡིག་པ་གཞོམ་ཕྱིར་གདུང་བ་བཅོམ་ཞེས་པ། །བླུན་པོ་ཤེས་རབ་འཆལ་བའི་རྟགས་ལྔ་ཡིན། </span><span class="front-title">།ཅེས་གསུངས་པ་དང༌། དེ་དག་ལས་འཇིག་རྟེན་ཕྱི་མ་ཡོད་པར་ལྟ་ཞིང་དགེ་སྡིག་གི་བླང་དོར་བྱེད་པ་རྣམས་ལ་མངོན་མཐོའི་ལམ་ཙམ་ཡོད་མོད་ཀྱི། ཀུན་ཀྱང་བདག་ཏུ་ལྟ་བ་མཚུངས་པར་འཛིན་པས་ཐར་པའི་ལམ་སྒྲིབ་པ་ལ་ཁྱད་པར་མེད་པའི་ཕྱིར་ནང་པའི་སྒོར་ཞུགས་པ་རྣམས་ཀྱིས་རྒྱང་རིང་དུ་འདོར་བར་བྱའོ། །</span></p>
			<p id="_idParaDest-137" class="tibetan-sabche1"><span class="tibetan-sabche">གསུམ་པ་ཞར་བྱུང་ཀླ་ཀློ་སོགས་ཁྱད་པར་སྤང་བྱ་གཞན་བསྟན་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འཚེ་བ་ཆོས་སུ་སྨྲ་བའི་ཀླ་ཀློ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བོད་དང་རྒྱ་ནག་སོགས་སུ་གསུང་རབ་ལས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱི་རོལ་གྱུར་པ་ཀུན་ཀྱང་རིང་དུ་སྤང༌། །</span></p>
			<p class="tibetan-commentary-non-indent"><span class="front-title">གཞན་ཡང་མཆོག་གསུམ་ལ་ལོག་པར་ལྟ་བ་སོགས་མུ་སྟེགས་པ་དང་ཆ་མཐུན་པ་ཙམ་ལས་ཕྱི་ནང་གཉིས་ཀར་མི་གཏོགས་ཤིང་མུ་སྟེགས་པ་ལས་ཀྱང་ཐ་ཆད་པ་འཚེ་བ་ཆོས་སུ་སྨྲ་བ་པོ། རྒྱ་གར་ནུབ་ཕྱོགས་མ་ཁའི་ཡུལ་གྱི་ལྷ་ར་ཧྨ་ཎའི་རྗེས་འབྲང་སོག་པོའམ་ཀླ་ཀློ་སྟག་གཟིག་པ་ཞེས་གྲགས་པ། བི་ཥི་མལླཱའི་སྔགས་ཀྱིས་བཏབ་པའི་གྲི་གུག་གིས་ཕྱུགས་ཀྱི་མགྲིན་པ་བཅད་པའི་ཤ་ཟ་བར་བྱེད་ཅིང་རང་གི་ལས་</span><span class="front-title">ཀྱིས་ཤི་བའི་ཤ་མི་ཟ་བ་དང༌། བྱ་གག་གི་སྒོ་ངའི་བཏུང་བ་འབའ་ཞིག་འཐུང་བ་སོགས་ཀྱི་བརྟུལ་ཞུགས་འཛིན་པ་སྟེ་དེང་སང་འཕགས་ཡུལ་དུའང་ལུགས་འདི་ཁོ་ན་དར་བ་དང༌། འཁོར་བ་གྲོལ་བར་བྱེད་པའི་གྲུབ་མཐའ་ཞེས་བྱ་བ་ལས་ནི་མཐའ་འཁོབ་ཏུ་སྲོག་ཆགས་དུ་མ་གསོད་པ་ཐར་པའི་ཐབས་སུ་འདོད་པ་དང༌། ནམ་མཁའི་ལྷས་བསྟན་པ་ཞེས་པའི་གྲུབ་མཐའ་ལས་ནི་གསེར་གྱི་སྣོད་དུ་གྲོག་མ་རྣམས་གསེར་གྱི་ཁབ་ཀྱིས་ཕུག་ནས་བསད་ན་འཁོར་བ་ལས་གྲོལ་བར་འདོད་པ་དང༌། འཇིག་རྟེན་པ་ཁ་ཅིག་སྐྱ་བསེང་གི་བུ་ལྔའི་མིང་བརྗོད་ན་བསོད་ནམས་ཆེན་པོ་འབྱུང་བར་འདོད་པ་དང༌། བོད་ཡུལ་དུའང་དཀོན་མཆོག་གསུམ་ལ་སྐྱབས་སུ་མི་འཛིན་པ་བོན་པོ་དང༌། དེ་ལས་ཁྱད་པར་སྔོན་གྱི་དུས་དང་དེང་སང་ཡང་ཡུལ་ཁ་ཅིག་ལ་དར་བའི་རྒྱུའི་བོན་འཚེ་བ་ཆོས་སུ་སྨྲ་བ་རྣམས་དང༌། རྒྱ་ནག་ཏུ་སྲིད་པ་</span><span class="front-title">ཐམས་ཅད་མ་ཧཱ་གསེར་གྱི་རུས་སྦལ་ལས་བྱུང་ཟེར་བའི་གྱིམ་ཤང་གི་ལུགས་དང༌། གྲངས་ཅན་པ་དང་ཆ་མཐུན་པ་ཁཱོང་སྤུ་ཙེའི་ལྟ་གྲུབ་འཛིན་པ་རྣམས་དང༌། སོགས་ཁོངས་ནས་རྟག་ཆད་དང་འཚེ་བ་ཆོས་སུ་སྨྲ་བས་སངས་རྒྱས་ཀྱི་གསུང་རབ་ལས་ཕྱི་རོལ་ཏུ་གྱུར་པ་ཀུན་ཀྱང་ཐར་པ་འདོད་པ་རྣམས་ཀྱིས་བག་ཡོད་པར་བྱས་ཏེ་རིང་དུ་སྤང་དགོས་སོ། །སྤྱིར་གཞུང་ལུགས་རྣམ་པར་དག་མ་དག་ནི། ཐབས་སྙིང་རྗེ་ཆེན་པོ་དང་ཤེས་རབ་གནས་ལུགས་ཀྱི་དོན་ལ་ཞུགས་པའི་རིག་ཤེས་ཁྱད་པར་ཅན་གཙོ་བོར་སྟོན་མི་སྟོན་གྱིས་དབྱེ་བ་ཡིན་པའང་ཤེས་པར་བྱའོ། །</span></p>
			<p id="_idParaDest-138" class="tibetan-sabche1"><span class="tibetan-sabche">གཉིས་པ་མངོན་མཐོའི་ཐེག་པ་རྒྱས་པར་བཤད་པ་ལ་གསུམ། མདོར་བསྟན། རྒྱས་བཤད། དོན་བསྡུ་བའོ། །དང་པོ་</span><span class="tibetan-sabche">༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">མངོན་མཐོའི་ཐེག་པར་ལྷ་དང་ཚངས་པ་གཉིས། །</span></p>
			<p class="tibetan-commentary-non-indent"><span class="front-title">དེ་ལ་སྤྱིར་བློ་དང་ལྡན་པ་རྣམས་ཀྱིས་བསྒྲུབ་པར་བྱ་བ་ནི་མངོན་མཐོ་དང་ངེས་ལེགས་ཀྱི་གོ་འཕང་སྟེ། དེ་དག་གི་མཚན་ཉིད་རིམ་བཞིན། ངན་སོང་གི་སྡུག་བསྔལ་ལས་འཕྲལ་དུ་ཐར་པ་ལྷ་མིའི་བདེ་བ་རྣམ་སྨིན་རྒྱུ་མཐུན་གྱིས་བསྡུས་པ་དང༌། འཁོར་བ་སྤྱིའི་སྡུག་བསྔལ་ལས་གཏན་དུ་གྲོལ་བ་ཐར་པ་མྱ་ངན་ལས་འདས་པ་ཡིན་ལ། དེ་དག་ཀྱང་ཐོག་མར་མངོན་མཐོའི་ཐེག་པ་ལ་གནས་ནས་ཕྱིས་ངེས་ལེགས་ཀྱི་ལམ་མཐར་ཕྱིན་པར་བསྒྲུབ་དགོས་ཏེ། རིན་ཆེན་ཕྲེང་བ་ལས།</span><span class="tibetan-external-citations"> དང་པོར་</span><span class="tibetan-external-citations">མངོན་པར་མཐོ་བའི་ཆོས། །ཕྱིས་ནི་ངེས་པར་ལེགས་འབྱུང་བ། །གང་ཕྱིར་མངོན་པར་མཐོ་ཐོབ་ནས། །རིམ་གྱིས་ངེས་པར་ལེགས་པའོ། །དེ་ལ་མངོན་མཐོ་བདེ་བ་སྟེ། །ངེས་པར་ལེགས་པ་ཐར་པར་འདོད། </span><span class="front-title">།ཅེས་གསུངས་སོ། །དེ་ལས་ཐོག་མར་བསྒྲུབ་བྱའི་མངོན་པར་མཐོ་བའི་ཐེག་པ་དེ་ལའང་ལྷ་མིའི་ཐེག་པ་དང༌། ཚངས་པའི་ཐེག་པ་གཉིས་སུ་ཡོད་དོ། །</span></p>
			<p id="_idParaDest-139" class="tibetan-sabche1"><span class="tibetan-sabche">གཉིས་པ་རྒྱས་བཤད་ལ་གསུམ། ཐུན་མོང་གི་སྔོན་འགྲོ་བཤད་པ། ལྷ་དང༌། ཚངས་པའི་ཐེག་པ་སོ་སོར་བཤད་པའོ། །དང་པོ་༼ཐུན་མོང་གི་སྔོན་འགྲོ་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཀུན་གྱི་སྔོན་འགྲོ་དད་པ་རྣམ་གསུམ་ལས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཙོ་བོར་ལས་སོགས་ཡིད་ཆེས་འགྲོ་བ་བཞིས། །</span></p>
			<p class="tibetan-commentary-non-indent"><span class="front-title">འདིར་དངོས་སུ་མངོན་མཐོའི་ཐེག་པའི་སྔོན་དུ་འགྲོ་བ་བསྟན་ཀྱང༌། ཞར་བྱུང་འགྲེལ་པས་ཁ་སྐོང་ན། རིན་ཆེན་ཕྲེང་བ་ལས། </span><span class="tibetan-external-citations">དེ་ཡི་སྒྲུབ་པ་མདོར་བསྡུ་ན། །མདོར་ན་དད་དང་ཤེས་རབ་བོ། །དད་ཅན་ཉིད་ཕྱིར་ཆོས་ལ་བསྟེན། །ཤེས་རབ་ལྡན་ཕྱིར་ཡང་དག་རིག །འདི་གཉིས་གཙོ་བོ་ཤེས་རབ་སྟེ། །སྔོན་དུ་འགྲོ་བ་དད་པ་ཡིན། </span><span class="front-title">།ཞེས་གསུངས་པ་ལྟར་མངོན་མཐོ་དང་ངེས་ལེགས་གཉིས་ཀ་སྒྲུབ་པའི་ཐབས་ཀྱི་གཙོ་བོ་ནི་དད་པ་དང་ཤེས་རབ་སྟེ། དད་པ་གསུམ་ལས་གཙོ་བོར་ལས་</span><span class="front-title">འབྲས་ལ་ཡིད་ཆེས་པའི་དད་པས་ཀུན་ནས་བསླངས་ཏེ་དགེ་སྡིག་གི་བླང་དོར་བྱེད་པའི་ཕྱིར་དང༌། འཁོར་གསུམ་མི་རྟོག་པའི་ཤེས་རབ་ཀྱིས་འཁོར་བའི་རྩ་བ་གཅོད་པར་བྱེད་པའི་ཕྱིར་རོ། །དེས་ན་དེ་གཉིས་ཀྱི་མཚན་ཉིད་ནི་རིམ་བཞིན་རྒྱུ་མཚན་ཁྱད་པར་ཅན་མེད་པར་རང་ཕྱོགས་ལ་འདུན་པ་དང༌། གཞན་ཕྱོགས་ལ་ཞེ་སྡང་བ་དང༌། བླང་དོར་ལ་གཏི་མུག་པ་དང༌། རྗེ་དཔོན་སོགས་ལ་འཇིགས་པས་འགྲོ་བ་སྟེ་ལོག་པར་འགྲོ་བ་བཞི་ལས་ལྡོག་སྟེ་ཡང་དག་པར་འགྲོ་བ་བཞིས་བླང་དོར་གྱི་ཆོས་ལས་མི་འདའ་བ་དང༌། གཞན་དོན་གཙོ་བོར་བྱེད་པའི་སྙིང་རྗེ་ཆེན་པོ་དང་མི་ལྡན་པའམ་ལྡན་ཡང་རུང་སྟེ་སྒོ་གསུམ་སྤྱོད་པ་འཁོར་གསུམ་མི་རྟོག་པའོ། །དེ་སྐད་དུའང་དེ་ཉིད་ལས། </span><span class="tibetan-external-citations">འདུན་དང་ཞེ་སྡང་འཇིགས་པ་དང༌། །རྨོངས་པས་གང་ཞིག་ཆོས་མི་འདའ། །དེ་ཉིད་དད་པ་ཅན་ཞེས་བྱ། །ལེགས་པ་ཡི་ནི་སྣོད་མཆོག་ཡིན། །</span><span class="tibetan-external-citations">གང་ཞིག་ལུས་ངག་ཡིད་ཀྱི་ལས། །རྣམ་པ་གསུམ་དུ་མི་རྟོག་པར། །བདག་དང་གཞན་ལ་ཕན་ཤེས་ནས། །རྟག་ཏུ་བྱེད་པ་དེ་ཤེས་རབ། </span><span class="front-title">།ཅེས་སོ། །དེས་ན་དད་པས་ཀུན་ནས་མ་བསླངས་ན་དགེ་བ་ཙམ་དུའང་མི་འགྲོ་བ་དང༌། བདག་མེད་རྟོགས་ཤིང་འཁོར་གསུམ་མི་རྟོག་པའི་ཤེས་རབ་ཀྱིས་མ་ཟིན་ན་ཐར་ལམ་དུ་གཏན་མི་འགྲོ་བར་གསུངས་པ་དེ་ཉིད་སྤྱིར་ཤེས་པར་བྱའོ། །དེས་ན་ལམ་གྱི་ཐེག་པར་ཞུགས་པ་ཀུན་གྱི་སྔོན་དུ་འགྲོ་བ་ནི་དད་པ་རྣམ་པ་གསུམ་ཡིན་ལ། དེ་ལས་ཀྱང་གཙོ་བོར་ལས་འབྲས་སོགས་ལ་ཡིད་ཆེས་པའི་དད་པས་ཀུན་ནས་བསླངས་ཏེ་ཡང་དག་པར་འགྲོ་བ་བཞིས་དགེ་བ་སྒྲུབ་པ་ནི་མངོན་མཐོའི་ཐེག་པའི་སྔོན་འགྲོ་ཡིན་ནོ། །</span></p>
			<p id="_idParaDest-140" class="tibetan-sabche1"><span class="tibetan-sabche">གཉིས་པ་༼ལྷ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མི་དགེ་བཅུ་སྤོང་དགེ་བཅུ་འཁོར་བཅས་བསྒྲུབ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བླང་དོར་ཁྲིམས་གནས་འདྲེས་དང་མི་མཐུན་སྤང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལས་ལམ་རྫོགས་དང་བསྡམས་པས་མཐོ་རིས་སུ། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྣམ་སྨིན་རྒྱུ་མཐུན་བདག་པོའི་འབྲས་བཟང་འཐོབ། །</span></p>
			<p class="tibetan-commentary-non-indent"><span class="front-title">དེ་ལ་འཇིག་རྟེན་ལྷ་མིའི་ཐེག་པ་ནི། ངན་སོང་ལ་འཇིགས་ནས་མཐོ་རིས་ཀྱི་བདེ་འབྲས་དོན་དུ་གཉེར་བས་མངོན་པར་མཐོ་བའི་རྟེན་སྒྲུབ་པར་བྱེད་ཅིང༌། འཇིགས་སྐྱོབ་དང་ལེགས་སྨོན་ཙམ་ལ་བསྟེན་པ་སྐྱེས་བུ་ཆུང་ངུའི་ལམ་སྟེ། ཉམས་ལེན་དངོས་གཞི་བསམ་གཏན་གྱིས་ཡོངས་སུ་མ་བཟུང་བའི་དགེ་བ་བཅུའི་ལས་ཀྱི་ལམ་</span><span class="front-title">ཡིན་ལ། དེ་ཉིད་མི་སྤྱོད་པའི་ཐེག་པ་ནི་མེད་པས། ཐེག་པ་ཀུན་གྱི་གཞིར་གྱུར་པ་དང་སྔོན་དུ་འགྲོ་བའང་ཡིན་ཏེ། ཀྱེ་རྡོ་རྗེ་ལས། </span><span class="tibetan-external-citations">དགེ་བ་བཅུ་ལས་བརྩམས་ནས་ནི། །དེ་ཡི་ཆོས་ནི་རབ་ཏུ་དབྱེ། </span><span class="front-title">།ཞེས་གསུངས་པ་ལྟར་རོ། །འདི་ལ་ལང་གཤེགས་སུ་ལྷའི་ཐེག་པ་ཞེས་པ་བགྲོད་བྱའི་གཙོ་བོའི་དབང་དུ་བྱས་ནས་བརྗོད་ཀྱི། འཁོར་དང་བཅས་པའི་དབང་དུ་ན་འདོད་པའི་བདེ་འགྲོའི་ལམ་ཐམས་ཅད་འདུའོ། །འདི་ནི་ལྟ་བ་རྣམ་པར་དག་པ་འཇིག་རྟེན་ཕ་རོལ་དང་ལས་རྒྱུ་འབྲས་ལ་ཡིད་ཆེས་པ་དང༌། སྤྱོད་པ་མི་དགེ་བ་བཅུ་སྤོང་ཞིང་དགེ་བ་བཅུའི་ལམ་འཁོར་དང་བཅས་པ་སྒྲུབ་པ་དང་བར་མ་ཆད་པར་གོམས་པར་བྱས་པ་ལས། འབྲས་བུ་གླིང་བཞིའི་མི་དང་འདོད་ལྷ་རིས་དྲུག་གི་བདེ་བའི་མཐར་ཐུག་པ་གཞན་འཕྲུལ་དབང་བྱེད་ཀྱི་བདག་པོའི་བར་དུ་བགྲོད་པའོ། །དེ་དག་ཀྱང་ལས་འབྲས་མེད་པར་ལྟ་བ་སོགས་ལོག་ལྟའི་</span><span class="front-title">གཉེན་པོ་འཇིག་རྟེན་པའི་ཡང་དག་པའི་ལྟ་བས་ཟིན་པ་གལ་ཆེ་སྟེ། བཤེས་སྤྲིང་ལས། </span><span class="tibetan-external-citations">གལ་ཏེ་མཐོ་རིས་ཐར་པ་མངོན་བཞེད་ན། །ཡང་དག་ལྟ་ལ་གོམས་པ་ཉིད་དུ་མཛོད། །གང་ཟག་ལོག་པར་ལྟ་བས་ལེགས་སྤྱད་ཀྱང༌། །ཐམས་ཅད་རྣམ་པར་སྨིན་པ་མི་བཟད་ལྡན། </span><span class="front-title">།ཞེས་གསུངས་པའི་ཕྱིར་རོ། །དེ་རྗེས་བླང་དོར་གྱི་གནས་མ་འཛོལ་བའི་ཚུལ་ཁྲིམས་ལ་གནས་པ་གལ་ཆེ་སྟེ། རྩ་ཤེས་ལས།</span><span class="tibetan-external-citations"> ཚུལ་ཁྲིམས་ཀྱིས་ནི་བདེ་འགྲོ་འཐོབ། </span><span class="front-title">།ཅེས་དང༌། འཇུག་པ་ལས། </span><span class="tibetan-external-citations">མངོན་མཐོའི་རྒྱུ་ནི་ཚུལ་ཁྲིམས་ལས་གཞན་མེད། </span><span class="front-title">།ཅེས་གསུངས་པས་སོ། །ཐེག་པ་འདིའི་ཚུལ་ཁྲིམས་ལ་ཅུང་ཟད་དབྱེ་ན། སྤྱིར་ངོ་ཚ་ཁྲེལ་ཡོད་ཀྱིས་ཀུན་ནས་བསླངས་ཏེ་ལུས་ངག་གི་བྱ་བ་ཡ་རབས་ཀྱི་ཚུལ་དང་མཐུན་པའི་སྤྱོད་པ་གསུམ་ལ་བསླབ་དགོས་ཏེ། དམ་པའི་རྒྱན་ལས།</span><span class="tibetan-external-citations"> བཀུར་བར་འོས་པ་ལེགས་ཁུར་ཞིང༌། །མགོན་མེད་རྣམས་ལ་ལྷག་པར་བྱམས། །</span><span class="tibetan-external-citations">བྱས་ལ་དྲིན་ལན་མི་བརྗེད་པ། །དམ་པ་རྣམས་ཀྱི་མཛད་སྤྱོད་ཡིན། </span><span class="front-title">།ཞེས་གསུངས་པ་ལྟར་རོ། །བྱེ་བྲག་མི་ཆོས་བཅུ་དྲུག་ལ་བསླབ་སྟེ། འབྱེད་པ་ལེ་ཆུང་ལས།</span><span class="tibetan-external-citations"> དཀོན་མཆོག་གསུམ་ལ་དད་པ་སྐྱོ་ངལ་མེད་པར་བྱེད་པ་དང༌། དོན་དམ་པར་དམ་པའི་ཆོས་བཙལ་བ་དང༌། གཙུག་ལག་བཟང་པོ་ལ་མཁས་པར་སློབ་པ་དང༌། ཅི་ལའང་རན་ཞིང་ཚོད་ཟིན་པའི་བྱ་བ་དང༌། མ་བཅོལ་བའི་ལས་ལ་གཏོགས་འདོད་མི་བྱེད་པ་དང༌། མིག་མཐོ་སར་བལྟ་ཞིང་གོང་མ་རྣམས་ཀྱི་རྗེས་སྙེག་པ་དང༌། དུས་གསུམ་གྱི་ཕ་མ་ལ་དྲིན་ལན་བསླན་པ་དང༌། ཕུ་ནུ་དང་ཕ་ཚན་ནང་དུ་ཤོངས་ཡངས་ཆེ་བ་དང༌། རིམ་པས་རྒན་པ་ལ་བཀུར་སྟི་བྱ་བ་དང༌། ཁྱིམ་མཚེས་ལ་བྱམས་པར་བྱ་བ་དང༌། གཉེན་གྲོགས་ཀྱི་དགེ་བཤེས་ལ་དཀའ་ལས་ཀྱིས་ཕན་འདོགས་པ་དང༌། སྲིད་ཀྱིས་འབྲེལ་བའི་ཉེ་རིང་ལ་ཆབ་གང་མཐར་དབྱུང་བ་དང༌། རིག་བྱེད་བཟོ་ལ་</span><span class="tibetan-external-citations">མཁས་པས་གཞན་ལ་ཕན་པ་དང༌། ལྟོས་པའི་མི་དྲིན་གྱིས་སྐྱབས་འོག་ཏུ་གཞུག་པ་དང༌། ངན་བྱེད་ཀྱི་གྲོས་བཀག་ནས་རྒྱལ་ཁམས་བདེ་ཡངས་ཀྱི་གྲོས་གཞི་འདིང་བ་དང༌། ལས་མཐའ་ཆོས་ལ་གཏད་དེ་ཕྱི་མར་བུ་སྨད་ཀྱིས་བྱང་ཆུབ་ཀྱི་གཞི་འཐོབ་པར་བྱའོ། </span><span class="front-title">།ཞེས་བཤད་པ་ལྟར་མིའི་ཆོས་ལུགས་གཙང་མ་ལ་བསླབ་བོ། །ཁྱད་པར་གོང་དུ་སྨོས་པ་ལྟར་སྲོག་གཅོད་པ་སོགས་མི་དགེ་བ་བཅུ་དངོས་དང་བརྒྱུད་ནས་སྤོང་ཞིང་སྲོག་སྦྱིན་སྩལ་བ་སོགས་དགེ་བ་བཅུ་ཅི་ནུས་སུ་བསྒྲུབ་པ་སྟེ། ལྟ་སྒོམ་སྤྱོད་པ་དེ་དག་ཀྱང་ལས་འདྲེས་མ་དང་འཕེན་རྫོགས་མུ་མི་མཐུན་པ་ནི་དམན་པ། དགེ་བའི་ལས་ལམ་རྫོགས་པ་འབྲིང༌། དགེ་བཅུའི་ལས་འཁོར་བཅས་སྡོམ་པའི་ངོ་བོ་ཉིད་དུ་བསྡམས་པ་མཆོག་སྟེ། རིམ་པ་བཞིན་མཐོ་རིས་རྣམས་སུ་སྐྱེས་པ་ན་རྣམ་སྨིན་རྒྱུ་མཐུན་བདག་པོ་རྣམས་ཀྱི་སྒོ་ནས་མཆོག་དམན་བར་མ་གསུམ་གྱི་འབྲས་བུ་</span><span class="front-title">བཟང་པོ་འཐོབ་པར་འགྱུར་རོ། །</span></p>
			<p id="_idParaDest-141" class="tibetan-sabche1"><span class="tibetan-sabche">གསུམ་པ་༼ཚངས་པའི་ཐེག་པ་སོ་སོར་བཤད་པ་༽ལ་གཉིས། ཐེག་པ་ངོས་བཟུང་བ། ལམ་དངོས་བཤད་པའོ། །དང་པོ་༼ཐེག་པ་ངོས་བཟུང་བ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གོང་མའི་ཁམས་ལ་བགྲོད་བྱེད་ཚངས་པའི་ཐེག །</span></p>
			<p class="tibetan-commentary-non-indent"><span class="front-title">འདི་ལ་ཅིའི་ཕྱིར་ཚངས་པའི་ཐེག་པ་ཞེས་བྱ་ཞེ་ན། འདོད་པའི་ཉོན་མོངས་པས་གཙང་བའང་དག་ཅིང་ཚངས་པས་ན་ཚངས་པ་དང་དེར་བགྲོད་པའི་དབང་གིས་ཐེག་པ་ཞེས་བརྗོད་ལ། དེའི་ཕྱིར་སྒྲ་ཡངས་པའི་དབང་དུ་བྱས་ན་འཕགས་པ་རྣམ་གྲོལ་སྡེས་བཤད་པ་ལྟར་ཁམས་གོང་མ་གཉིས་ཀྱི་སས་བསྡུས་པ་ཐམས་ཅད་ལ་ཚངས་པའི་སྒྲས་བརྗོད་ཅིང་དེར་བགྲོད་པར་བྱེད་པའི་ལམ་འཁོར་བཅས་ལ་ཚངས་པའི་ཐེག་པ་ཞེས་བྱའོ། །</span></p>
			<p id="_idParaDest-142" class="tibetan-sabche1"><span class="tibetan-sabche">གཉིས་པ་ལམ་དངོས་ལ་གཉིས་ཏེ། གཟུགས་ཁམས་ཀྱི་བསམ་གཏན་བཞི་བཤད་པ་དང༌། གཟུགས་མེད་ཁམས་ཀྱི་སྙོམས་འཇུག་བཞི་བཤད་པའོ། །དང་པོ་༼གཟུགས་ཁམས་ཀྱི་བསམ་གཏན་བཞི་བཤད་པ་༽ལ་གཉིས། མདོར་བསྟན། རྒྱས་བཤད་དོ། །དང་པོ་༼</span><span class="tibetan-sabche">མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གཟུགས་ཁམས་བསམ་གཏན་བཞི་སྟེ་རྒྱུ་འབྲས་གཉིས། །</span></p>
			<p class="tibetan-commentary-non-indent"><span class="front-title">གཟུགས་ཁམས་བསམ་གཏན་དང་པོ། གཉིས་པ། གསུམ་པ། བཞི་པ་རྣམས་སུ་ཡོད་དེ། དེ་རེ་རེ་ལའང་རྒྱུ་དང་འབྲས་བུ་གཉིས་ཟུང་རེའི་ཚུལ་དུ་ཡོད་དོ། །</span></p>
			<p id="_idParaDest-143" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་བཞི། བསམ་གཏན་དང་པོ་ནས་བཞི་པའི་བར་རོ། །དང་པོ་ལའང་གཉིས། རྒྱུ་སྙོམས་འཇུག་གི་བསམ་གཏན་དང༌། འབྲས་བུ་སྐྱེ་བའི་བསམ་གཏན་ནོ། །དང་པོ་༼རྒྱུ་སྙོམས་འཇུག་གི་བསམ་གཏན་༽ལ་གཉིས། ཉེར་བསྡོགས་དང༌། དངོས་གཞིའོ། །ཉེར་བསྡོགས་ལའང་གཉིས། ཞི་གནས་དང༌། ལྷག་མཐོང་ངོ༌། །</span><span class="tibetan-sabche">དང་པོ་༼ཞི་གནས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུ་ལ་ཉེར་བསྡོགས་ཞི་གནས་ཏིང་ངེ་འཛིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འཇོག་དང་རྒྱུན་འཇོག་བསླན་འཇོག་ཉེ་བར་འཇོག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འདུལ་དང་ཞི་དང་རྣམ་ཞི་རྩེ་གཅིག་བྱེད། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཉམ་འཇོག་མཐའ་དགུས་ལུས་སེམས་ཤིན་ཏུ་སྦྱངས། །</span></p>
			<p class="tibetan-commentary-non-indent"><span class="front-title">བསམ་གཏན་རང་སའི་འབྲས་བུ་འཐོབ་བྱེད་དངོས་གཞིར་སྙོམས་པར་འཇུག་ནུས་པའི་ཐབས་སུ་ཐོག་མར་རྒྱུ་བསྒྲུབ་པ་ལ་ཉེར་བསྡོགས་སེམས་ཞི་བར་གནས་པའི་ཐབས་དགུས་ཏིང་ངེ་འཛིན་སྒྲུབ་པར་གསུངས་ཏེ། ༼༡༽ དེ་ལ་ནང་ཉིད་དུ་སེམས་འཇོག་</span><span class="front-title">པ་ཞེས་པ་སེམས་ཕྱི་རོལ་དུ་གཡེང་བ་མིན་པར་གསེར་ལྟར་དྭངས་པའི་སྐུར་སྣང་བ་སོགས་ཏིང་ངེ་འཛིན་གྱི་སྤྱོད་ཡུལ་གྱི་གཟུགས་བརྙན་དམིགས་པ་ལ་ཡིད་གཏད་དེ་འཇོག་པ་དང༌། ༼༢༽ རྒྱུན་དུ་འཇོག་པ་ཞེས་པ་དམིགས་པ་ལ་སེམས་འཇོག་པ་ཙམ་མ་ཟད་རྒྱུན་བསྲིང་སྟེ་སྐད་ཅིག་མ་སྔ་ཕྱི་བར་མ་ཆད་པར་འཇོག་པ་དང༌། ༼༣༽ བསླན་ཏེ་འཇོག་པ་ཞེས་པ་བརྗེད་དེ་དམིགས་པ་ལས་སེམས་གཞན་དུ་འཕྲོ་ནའང་དེ་མ་ཐག་ཏུ་སླར་ནང་དུ་བཀུག་ནས་དམིགས་པ་ལ་བསླན་ཏེ་འཇོག་པ་དང༌། ༼༤༽ ཉེ་བར་འཇོག་པ་ཞེས་པ་སེམས་ཕྱིར་འཕྲོས་པ་དེ་རིང་དུ་མི་འཇོག་པར་ཉེ་བར་ནང་དུ་དམིགས་པ་ལ་འཇོག་པ་དང༌། ༼༥༽ འདུལ་བར་བྱེད་པ་ཞེས་པ་བརྣབ་སེམས་ལ་སོགས་པའི་ཉོན་མོངས་པས་སེམས་རྒྱུད་རབ་ཏུ་མ་ཞི་བ་ལས་དུལ་བར་བྱེད་པ་དང༌། ༼༦༽ ཞི་བར་བྱེད་པ་ཞེས་པ་རྣམ་པར་མི་རྟོག་པའི་རྦ་རླབས་ཞི་བར་བྱེད་པ་དང༌། ༼༧༽ རྣམ་པར་ཞི་བར་བྱེད་</span><span class="front-title">པ་ཞེས་པ་རྣམ་པར་རྟོག་པ་ཕྲ་མོ་ཙམ་ཡང་ཞི་བར་བྱེད་པ་དང༌། ༼༨༽ རྩེ་གཅིག་ཏུ་བྱེད་པ་ཞེས་པ་རྩོལ་བ་ཆུང་ངུས་སེམས་དང་དམིགས་པ་ཐ་དད་མེད་པར་རྩེ་གཅིག་ཏུ་བྱེད་པ་དང༌། ༼༩༽ མཉམ་པར་འཇོག་པ་ཞེས་པ་བྱིང་རྒོད་བསལ་ནས་རྩོལ་བ་མེད་པར་ལྷུན་གྱིས་གྲུབ་པའི་ངང་དུ་མཉམ་པར་འཇོག་པ་དགུས་ཏིང་ངེ་འཛིན་གྲུབ་པ་ན་ལུས་སེམས་ཤིན་ཏུ་སྦྱངས་པའི་བདེ་བ་འདྲེན་པས་ཁྱབ་ཅིང༌། ཤིན་སྦྱངས་དང་ལྡན་པའི་ཏིང་ངེ་འཛིན་སྐྱེས་པ་ནི་འཇིག་རྟེན་པའི་ཞི་གནས་མཚན་ཉིད་པར་འཇོག་ལ། དེ་དང་མི་ལྡན་པ་ནི་ཞི་གནས་རྗེས་མཐུན་པའི་མོས་པས་སྤྱོད་པའི་ས་ཞེས་བྱའོ། །</span></p>
			<p id="_idParaDest-144" class="tibetan-sabche1"><span class="tibetan-sabche">གཉིས་པ་༼ལྷག་མཐོང་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གྲུབ་ནས་མཚན་ཉིད་མོས་དང་དབེན་ལས་སྐྱེས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དགའ་དཔྱོད་སྦྱོར་མཐའ་ཡིད་ལ་བྱེད་དྲུག་གིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྦྱོར་མཐའི་འབྲས་བུ་ཡིད་བྱེད་ལྷག་མཐོང་འགྲུབ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཞི་རགས་རྣམ་པ་འཇིག་རྟེན་ཐུན་མོང་ལམ། </span></p>
			<p class="tibetan-commentary-non-indent"><span class="front-title">༼༡༽།ཞི་གནས་མཚན་ཉིད་པ་གྲུབ་ནས་མཚན་ཉིད་རབ་ཏུ་རིག་པ་ཡིད་ལ་བྱེད་པ་ཞེས་འདོད་པ་སྐྱོན་ཅན་དང་བསམ་གཏན་དང་པོ་ཡོན་ཏན་ཅན་དུ་ཐོས་བསམ་འདྲེས་མའི་སྒོ་ནས་རྩིངས་པོར་རྟོག་ཅིང་ཞིབ་མོར་དཔྱོད་པ་དང༌། ༼༢༽ མོས་པ་ལས་བྱུང་བ་ཡིད་ལ་བྱེད་པ་ཞེས་པ་དེ་ཉིད་སྒོམ་བྱུང་གི་ངོ་བོར་སྐྱེས་པ་དང༌། ༼༣༽ དབེན་པ་ལས་སྐྱེས་པའི་ཡིད་ལ་བྱེད་པ་ཞེས་པ་འདོད་ཉོན་མངོན་གྱུར་བ་ཆེན་པོ་གསུམ་གྱིས་དབེན་པ་དང༌། ༼༤༽ དགའ་བ་སྡུད་པ་ཡིད་ལ་བྱེད་པ་ཞེས་པ་འདོད་ཉོན་མངོན་གྱུར་བ་འབྲིང་གསུམ་གྱིས་ཀྱང་སྤངས་པ་དང༌། ༼༥༽ དཔྱོད་པ་ཡིད་ལ་བྱེད་པ་ཞེས་པ་འདོད་ཉོན་</span><span class="front-title">ཕྲ་མོ་གསུམ་གྱིས་ཀྱང་རྒྱུད་ལ་གོས་མ་གོས་རྟོག་ཅིང་དཔྱོད་པ་དང༌། ༼༦༽ སྦྱོར་བའི་མཐའ་ཡིད་ལ་བྱེད་པ་ཞེས་པ་དེ་ལྟར་དཔྱོད་པ་ལས་འདོད་ཉོན་ཕྲ་ཞིང་ཕྲ་བ་ཡང་གཉེན་པོའི་སྟོབས་ཀྱིས་སྤངས་པ་སྟེ། དེ་ལྟར་ཡིད་ལ་བྱེད་པ་དྲུག་གིས་སྦྱོར་བའི་མཐའི་འབྲས་བུ་ཡིད་ལ་བྱེད་པ་ཞེས་འཇིག་རྟེན་པའི་ལྷག་མཐོང་མཐར་ཐུག་འགྲུབ་སྟེ། དེ་དག་ནི་འོག་སའི་ཏིང་འཛིན་སྐྱོན་ཅན་རགས་པར་ལྟ་ཞིང༌། ས་གོང་མ་སྐྱོན་མེད་ཞི་བར་ལྟ་བ་ཞི་རགས་རྣམ་པ་ཅན་ཉན་རང་དང་འཇིག་རྟེན་པའི་ཐེག་པ་ཐུན་མོང་བའི་ལམ་གྱི་མངོན་རྟོགས་སོ། །</span></p>
			<p id="_idParaDest-145" class="tibetan-sabche1"><span class="tibetan-sabche">གཉིས་པ་དངོས་གཞི་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དངོས་གཞི་རྟོག་དཔྱོད་དགའ་བདེ་རྩེ་གཅིག་པའི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཡན་ལག་ལྔ་ལྡན་བསམ་གཏན་དང་པོའོ། །</span></p>
			<p class="tibetan-commentary-non-indent"><span class="front-title">ཉེར་བསྡོགས་དེ་དག་གིས་བསམ་གཏན་དངོས་གཞི་འགྲུབ་ལ། དེའང་རྟོག་དཔྱོད་གཉིས་གཉེན་པོའི་ཡན་ལག དགའ་བདེ་གཉིས་ཕན་ཡོན་གྱི་ཡན་ལག སེམས་རྩེ་གཅིག་པ་གནས་ཀྱི་ཡན་ལག་སྟེ་ཡན་ལག་ལྔ་དང་ལྡན་པ་ནི་བསམ་གཏན་དང་པོའི་མཚན་ཉིད་དོ། །དེ་ལ་རྟོག་དཔྱོད་གཉིས་ཀ་དང་ལྡན་པ་དངོས་གཞི་ཙམ་པོ་དང༌། རྟོག་པ་མེད་ཅིང་དཔྱོད་པ་དང་བཅས་པ་དངོས་གཞི་ཁྱད་པར་ཅན་ནོ། །</span></p>
			<p id="_idParaDest-146" class="tibetan-sabche1"><span class="tibetan-sabche">གཉིས་པ་བསམ་གཏན་གཉིས་པ་ལ་གཉིས་ཏེ། ཉེར་བསྡོགས་དང༌། དེའི་དངོས་གཞིའོ། །དང་པོ་༼ཉེར་བསྡོགས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་ཉིད་སྐྱོན་ཅན་གཉིས་པ་སྐྱོན་མེད་ཀྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཚན་ཉིད་རིག་པ་ཡིད་བྱེད་ཉེར་བསྡོགས་ཁྱད། །</span></p>
			<p class="tibetan-commentary-non-indent"><span class="front-title">བསམ་གཏན་དང་པོའི་དངོས་གཞི་ཁྱད་པར་ཅན་གཞིར་བཞག དང་པོ་དེ་ཉིད་སྐྱོན་ཅན་དང་གཉིས་པ་སྐྱོན་མེད་ཡོན་ཏན་ཅན་དུ་མཚན་ཉིད་རབ་ཏུ་རིག་པ་ཡིད་ལ་བྱེད་པ་སོགས་ཡིད་བྱེད་དྲུག་གིས་དཔྱོད་པའི་ལྷག་མཐོང་དང་སྦྱར་ཏེ་བསྒོམས་པས་ཞི་ལྷག་ཟུང་འབྲེལ་དུ་སྐྱེས་པ་ན་བསམ་གཏན་གཉིས་པའི་དངོས་གཞི་ཐོབ་པ་ནི་ཉེར་བསྡོགས་ཀྱི་ཁྱད་པར་རོ། །</span></p>
			<p id="_idParaDest-147" class="tibetan-sabche1"><span class="tibetan-sabche">གཉིས་པ་༼དེའི་དངོས་གཞི་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དངོས་གཞི་རབ་ཏུ་དང་སོགས་ཡན་ལག་བཞི། །</span></p>
			<p class="tibetan-commentary-non-indent"><span class="front-title">གཉིས་པ་དངོས་གཞི་ནི་རབ་ཏུ་དང་བ་སོགས་ཡན་ལག་བཞི་དང་ལྡན་པ་སྟེ། དེའང་ནང་རབ་ཏུ་དང་བ་གཉེན་པོའི་ཡན་ལགཏིང་ངེ་འཛིན་ལས་སྐྱེས་པའི་དགའ་བདེ་གཉིས་ཕན་ཡོན་གྱི་ཡན་ལག ཏིང་ངེ་འཛིན་གནས་ཀྱི་ཡན་ལག་གོ། །འདིའི་ནང་རབ་ཏུ་དང་བ་ནི་རང་སའི་དྲན་པ་ཤེས་བཞིན་བཏང་སྙོམས་གསུམ་ལ་བྱེད། དེ་ཡང་ནང་གི་རྟོག་པ་རབ་ཏུ་སྤངས་པས་ནང་རབ་ཏུ་དང་བ་ཞེས་བྱའོ། །</span></p>
			<p id="_idParaDest-148" class="tibetan-sabche1"><span class="tibetan-sabche">གསུམ་པ་བསམ་གཏན་གསུམ་པ་ལ་གཉིས་ཏེ། ཉེར་བསྡོགས་དང༌། དེའི་དངོས་གཞིའོ། །དང་པོ་</span><span class="tibetan-sabche">༼ཉེར་བསྡོགས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་བཞིན་ཉེར་བསྡོགས་ཡིད་བྱེད་ལྷག་མཐོང་གིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རིམ་དཔྱོད་་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། དེ་བཞིན་ཉེར་བསྡོགས་སེམས་གནས་དང་ཡིད་བྱེད་དཔྱོད་པའི་ལྷག་མཐོང་གིས་རིམ་པར་དཔྱོད་ཚུལ་ཁྱད་པར་དུ་འཕགས་པས་གསུམ་པ་དང་བཞི་པའི་བསམ་གཏན་འགྲུབ་བོ་ཞེས་རྩ་ཚིག་གསུམ་པ་དང་བཞི་པ་ཕྱོགས་སུ་བསྡུས་ནས་བཤད་པ་སྟེ། འདིར་གོ་བདེ་བའི་སླད་སོ་སོར་སྨོས་ན། བསམ་གཏན་གཉིས་པའི་ཞི་གནས་ཁྱད་པར་ཅན་དང༌། བསམ་གཏན་གཉིས་པ་སྐྱོན་ཅན་དང་གསུམ་པ་ཡོན་</span><span class="front-title">ཏན་ཅན་དུ་ཡིད་བྱེད་དྲུག་གིས་དཔྱོད་པའི་ལྷག་མཐོང་དང་སྦྱར་ཏེ་བསྒོམས་པས་ཞི་ལྷག་ཟུང་འབྲེལ་དུ་སྐྱེས་པ་ན་བསམ་གཏན་གསུམ་པའི་དངོས་གཞི་འཐོབ་བོ། །</span></p>
			<p id="_idParaDest-149" class="tibetan-sabche1"><span class="tibetan-sabche">གཉིས་པ་༼དེའི་དངོས་གཞི་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་གསུམ་པར་དྲན་སོགས་ཡན་ལག་ལྔ། །</span></p>
			<p class="tibetan-commentary-non-indent"><span class="front-title">བསམ་གཏན་གསུམ་པའི་དངོས་གཞི་ཡན་ལག་ལྔ་ལྡན་ཏེ། དྲན་པ་ཤེས་བཞིན་བཏང་སྙོམས་གསུམ་གཉེན་པོའི་ཡན་ལགདགའ་བ་སྤངས་པའི་བདེ་བ་ཕན་ཡོན་གྱི་ཡན་ལགཏིང་ངེ་འཛིན་གནས་ཀྱི་ཡན་ལག་གོ། །</span></p>
			<p id="_idParaDest-150" class="tibetan-sabche1"><span class="tibetan-sabche">བཞི་པ་བསམ་གཏན་བཞི་པ་ལ་གཉིས། ཉེར་བསྡོགས་དང༌། དེའི་དངོས་</span><span class="tibetan-sabche">གཞིའོ། །དང་པོ་༼ཉེར་བསྡོགས་༽ནི།</span></p>
			<p class="tibetan-commentary-non-indent"><span class="front-title">བསམ་གཏན་གསུམ་པའི་ཞི་གནས་ཁྱད་པར་ཅན་དང༌། བསམ་གཏན་གསུམ་པ་སྐྱོན་ཅན་དང་བཞི་པ་ཡོན་ཏན་ཅན་དུ་ཡིད་བྱེད་དྲུག་གིས་དཔྱོད་པའི་ལྷག་མཐོང་དང་སྦྱར་ཏེ་བསྒོམས་པས་ཞི་ལྷག་ཟུང་འབྲེལ་དུ་སྐྱེས་པ་ན་བསམ་གཏན་བཞི་པའི་དངོས་གཞི་འཐོབ་བོ། །</span></p>
			<p id="_idParaDest-151" class="tibetan-sabche1"><span class="tibetan-sabche">གཉིས་པ་དེའི་དངོས་གཞི་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བཞི་པར་ཡན་ལག་བཞི་ལྡན་སྐྱོན་བརྒྱད་དག །</span></p>
			<p class="tibetan-commentary-non-indent"><span class="front-title">བསམ་གཏན་བཞི་པའི་དངོས་གཞི་ཡན་ལག་བཞི་དང་ལྡན་པ་སྟེ། དྲན་པ་ཡང་དག་དང་བཏང་སྙོམས་ཡང་དག་གཉིས་གཉེན་པོའི་ཡན་ལགཚོར་བ་བཏང་སྙོམས་ཕན་ཡོན་གྱི་ཡན་ལགཏིང་ངེ་འཛིན་གནས་ཀྱི་ཡན་ལག་གོ། །འདིར་དྲན་པ་ཡང་དག་ཅེས་པ་ནི་བསམ་གཏན་གྱི་སྐྱོན་བརྒྱད་ཀྱིས་ཡོངས་སུ་དག་པ་ཡིན་ཏེ། དེའང་བསམ་གཏན་དང་པོ་ལ་ལྟོས་པའི་རྟོག་དཔྱོད་མེ་ལྟ་བུ་གཉིས། གཉིས་པ་ལ་ལྟོས་པའི་དབང་ཤེས་ཀྱི་འཁོར་དུ་བྱུང་བའི་ཚོར་བ་བདེ་སྡུག་གཉིས། གསུམ་པ་ལ་ལྟོས་པའི་ཡིད་ཤེས་ཀྱི་འཁོར་དུ་བྱུང་བའི་ཡིད་བདེ་མི་བདེ་གཉིས། བཞི་པ་ལ་ལྟོས་པའི་དབུགས་དབྱུང་རྔུབ་གཉིས་ཏེ་དེ་བརྒྱད་ཀྱིས་ཡོངས་སུ་དག་པའོ། །</span></p>
			<p id="_idParaDest-152" class="tibetan-sabche1"><span class="tibetan-sabche">གཉིས་པ་འབྲས་བུ་སྐྱེ་བའི་བསམ་གཏན་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འབྲས་བུ་སོ་སོའི་དངོས་གཞི་ཆུང་འབྲིང་ཆེས། །</span></p>
			<p class="tibetan-root-text_tibetan-root-text-last-line"><span class="tibetan-root-text">སོ་སོའི་གནས་ལ་རྣམ་སྨིན་འབྲས་སོགས་མྱོང༌། །</span></p>
			<p class="tibetan-commentary-non-indent"><span class="front-title">སྙོམས་འཇུག་དེ་དག་གི་འབྲས་བུ་ནི་བསམ་གཏན་དང་པོའི་དངོས་གཞི་ཆུང་འབྲིང་ཆེ་གསུམ་བསྒོམས་པ་ལས་བསམ་གཏན་དང་པོའི་གནས་གཞན་ཚངས་རིས་སོགས་གསུམ་ཐོབ་པ་ནས། བསམ་གཏན་བཞི་པའི་དངོས་གཞི་ཆུང་འབྲིང་ཆེ་གསུམ་བསྒོམས་པ་ལས་བསམ་གཏན་བཞི་པའི་གནས་གཞན་སྤྲིན་མེད་སོགས་གསུམ་ཐོབ་པའི་བར་སོ་སོའི་དངོས་གཞི་ཆུང་འབྲིང་ཆེན་པོ་མཐར་ཕྱིན་པ་ལས། སོ་སོའི་གནས་ལ་རྣམ་སྨིན་གྱི་འབྲས་བུ་སོགས་མྱོང་སྟེ། དེའང་གནས་གཞན་དེ་དང་དེར་སྐྱེས་པའི་གཟུགས་སུ་སྣང་བ་ནི་རྣམ་སྨིན་གྱི་འབྲས་བུ། སྙོམས་འཇུག་གི་སེམས་རྣམས་རྒྱུ་</span><span class="front-title">མཐུན་གྱི་འབྲས་བུ། ཡུལ་གྱི་ལོངས་སྤྱོད་དུ་སྣང་བ་ནི་བདག་པོའི་འབྲས་བུའོ། །</span></p>
			<p id="_idParaDest-153" class="tibetan-sabche1"><span class="tibetan-sabche">གཉིས་པ་གཟུགས་མེད་ཁམས་ཀྱི་སྙོམས་འཇུག་བཞི་བཤད་པ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གཟུགས་མེད་སྙོམས་འཇུག་བཞིར་ཡང་རྒྱུ་འབྲས་གཉིས། །</span></p>
			<p class="tibetan-commentary-non-indent"><span class="front-title">ཞེས་སོ། །</span></p>
			<p id="_idParaDest-154" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གཉིས། རྒྱུ་སྙོམས་འཇུག་དང༌། འབྲས་བུ་སྐྱེ་བའོ། །དང་པོ་༼</span><span class="tibetan-sabche">རྒྱུ་སྙོམས་འཇུག་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བསམ་གཏན་བཞི་སེམས་ཐོབ་ལ་མ་ཉམས་པས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཟུགས་རེག་མཐོང་སྣང་བཀག་ནས་ནམ་མཁའ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྣམ་ཤེས་མཐའ་ཡས་ཅི་ཡང་གཟུང་བྱར་མེད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འདུ་ཤེས་རགས་པ་ཡོད་མིན་ཕྲ་མེད་མིན། །</span></p>
			<p class="tibetan-root-text_tibetan-root-text-last-line"><span class="tibetan-root-text">གོམས་པའི་སྙོམས་འཇུག་སྲིད་རྩེའི་མཐར་ཐུག་སྟེ། །</span></p>
			<p class="tibetan-commentary-non-indent"><span class="front-title">དེ་ལ་གཟུགས་མེད་སྐྱེ་མཆེད་མུ་བཞིར་གྲགས་པ་ལས་</span><span class="tibetan-sabche">དང་པོ་ནི།</span><span class="front-title"> བསམ་གཏན་བཞི་པའི་སེམས་ཐོབ་ལ་མ་ཉམས་པའི་སྟེང་དུ་གཟུགས་དང་རེག་མཐོང་སྣང་</span><span class="front-title">གསུམ་བཀག་སྟེ། ཆོས་ཐམས་ཅད་ནམ་མཁའ་ལྟར་མཐའ་ཡས་སོ་སྙམ་དུ་སྒོམ་པ་ཡོངས་སུ་རྫོགས་པ་ནམ་མཁའ་མཐའ་ཡས་སྐྱེ་མཆེད་ཀྱི་སྙོམས་འཇུག་གོ། </span><span class="tibetan-sabche">།གཉིས་པ་ནི།</span><span class="front-title"> དེའི་སྟེང་དུ་ནམ་མཁའ་མཐའ་ཡས་པ་དེ་ལྟར་དུ་རྣམ་པར་ཤེས་པ་ཡང་མཐའ་ཡས་སོ་སྙམ་དུ་སྒོམ་པ་ཡོངས་སུ་རྫོགས་པ་རྣམ་ཤེས་མཐའ་ཡས་སྐྱེ་མཆེད་ཀྱི་སྙོམས་འཇུག་གོ་ </span><span class="tibetan-sabche">།གསུམ་པ་ནི།</span><span class="front-title"> དེ་གཉིས་ཀའང་མཚན་མ་དང་བཅས་པར་མཐོང་ནས་གཟུང་བར་བྱ་བ་ཅི་ཡང་མེད་དོ་སྙམ་དུ་སྒོམ་པ་ཡོངས་སུ་རྫོགས་པ་ཅི་ཡང་མེད་པའི་སྐྱེ་མཆེད་ཀྱི་སྙོམས་འཇུག་གོ། </span><span class="tibetan-sabche">།བཞི་པ་ནི།</span><span class="front-title"> དེ་གསུམ་ཀའང་མཚན་མ་དང་བཅས་པར་མཐོང་ནས་འདུ་ཤེས་རགས་པ་མེད་ཅིང་ཕྲ་བ་མེད་པ་མིན་ནོ་སྙམ་དུ་སྒོམ་པ་ཡོངས་སུ་རྫོགས་པ་འདུ་ཤེས་མེད་འདུ་ཤེས་མེད་མིན་གྱི་སྙོམས་</span><span class="front-title">འཇུག་གོ༌།འདི་ནི་སྲིད་པའི་རྩེ་མོའི་ལམ་མཐར་ཐུག་པའོ། །</span></p>
			<p id="_idParaDest-155" class="tibetan-sabche1"><span class="tibetan-sabche">གཉིས་པ་འབྲས་བུ་སྐྱེ་བ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">འབྲས་བུ་ཏིང་འཛིན་ཚེ་སོགས་ཁྱད་པར་འཕགས། །</span></p>
			<p class="tibetan-commentary-non-indent"><span class="front-title">སྙོམས་འཇུག་དེ་དག་གི་འབྲས་བུ་ནི། གཟུགས་མེད་ཁམས་ལ་གཟུགས་རགས་པས་ཕྱེ་བའི་གནས་གཞན་ཐ་དད་པ་མེད་ཀྱང་མཆོག་དམན་དང་ཚེ་རིང་ཐུང་དང༌། གོང་འོག་ལ་སོགས་པའི་སྒོ་ནས་ཐ་དད་དུ་ཡོད་ལ། ཕལ་ཆེན་ལས་གནས་སོགས་ཀྱང་ཐ་དད་དུ་བཤད་ཅིང༌། གང་ལྟར་གོང་ནས་གོང་དུ་ཏིང་ངེ་འཛིན་རྒྱ་ཆེ་ཞིང་ཇེ་བརྟན་དུ་འགྱུར་བ་དང༌། ཚེ་རིང་བ་སོགས་ཀྱི་སྒོ་ནས་མངོན་མཐོའི་བདེ་འབྲས་ཁྱད་པར་དུ་འཕགས་པ་ཡིན་ནོ། །</span></p>
			<p id="_idParaDest-156" class="tibetan-sabche1"><span class="tibetan-sabche">རྩ་བའི་གསུམ་པ་དོན་བསྡུ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཚད་མེད་མངོན་པར་ཤེས་སོགས་ཡོན་ཏན་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཕྱི་རོལ་ཐེག་དམན་དོན་དུ་གཉེར་བྱའི་མཆོག །</span></p>
			<p class="tibetan-root-text_tibetan-root-text-last-line"><span class="tibetan-root-text">རྒྱལ་བའི་ཐེག་པར་རིམ་འཇུག་སྔོན་འགྲོའོ། །</span></p>
			<p class="tibetan-commentary-non-indent1"><span class="front-title">བསམ་གཏན་བཞིའི་དངོས་གཞི་རྣམས་ལ་བརྟེན་ནས་བྱམས་སོགས་ཚད་མེད་བཞི་དང༌། འཇིག་རྟེན་པའི་མངོན་པར་ཤེས་པ་ལྷའི་མིག་དང་ལྷའི་རྣ་བ་དང་གཞན་གྱི་སེམས་ཤེས་པ་དང་སྔོན་གནས་རྗེས་སུ་དྲན་པ་དང་འཆི་འཕོ་སྐྱེ་བ་ཤེས་པ་སྟེ་ལྔ་ནི་ཁམས་གོང་མ་གཉིས་ཀྱི་ཡོན་ཏན་གྱི་ཁྱད་པར་རབ་ཏུ་གྲགས་པ་ཡིན་ལ། ཐེག་པ་ལ་ཞུགས་པ་རྣམས་ཀྱང་ཐོག་མར་ཏིང་ངེ་འཛིན་དེ་དག་དང་ཡོན་ཏན་དེ་དག་བསྐྱེད་ནས། སླར་གོང་མའི་ཁྱད་པར་བསྒྲུབ་དགོས་པས་མངོན་ཤེས་ལ་སོགས་པ་ཡོན་ཏན་ཀུན་གྱི་གཞིར་གྱུར་པ་དང༌། ཁྱད་པར་བསམ་གཏན་བཞི་པའི་དངོས་གཞིའི་སེམས་ལ་བརྟེན་ནས་འདུ་ཤེས་མེད་པའི་སྙོམས་འཇུག་དང༌། སྲིད་རྩེའི་དངོས་</span><span class="front-title">གཞིའི་སེམས་ལ་བརྟེན་ནས་འགོག་པའི་སྙོམས་འཇུག་སོགས་ཐོབ་པས། ཕྱི་རོལ་གྱི་དྲང་སྲོང་དང་མུ་སྟེགས་བྱེད། ནང་པའི་ཐེག་དམན་ཉན་ཐོས་དང་རང་རྒྱལ་རྣམས་ཀྱིས་ཀྱང་དོན་དུ་གཉེར་བྱ་དང་བསྒྲུབ་བྱའི་མཆོག་ཡིན་ལ། རྒྱལ་བའི་བསྟན་པ་ལ་རིམ་པར་འཇུག་པ་རྣམས་ཀྱི་སྔོན་འགྲོའི་ཆོས་ཀྱང་ཡིན་པས་ཤེས་ནས་གོམས་པའི་སྦྱོར་བ་ལ་བསླབ་བོ། །ཐུན་མོང་རིག་པའི་གནས་རྣམས་དང་འཇིག་རྟེན་པའི་ལམ་རྣམ་པར་གཞག་པ་སྐབས་དང་པོའི་འགྲེལ་པའོ།། །།</span></p>
		</div>
	</body>
</html>
