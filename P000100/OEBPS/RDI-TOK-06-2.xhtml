<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>RDI-TOK-06-2</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="RDI-TOK-06-2" class="calibre">
		<div class="hidden-text-box">
			<p class="tibetan-book-title"><span class="front-title">གནས་དྲུག་པ།</span></p>
			<p class="tibetan-book-sub-title"><span class="front-title">ཐོས་པའི་རིམ་པ་ཕྱེ་བ།</span></p>
			<p class="tibetan-commentary-non-indent"><span class="front-title">དེ་ལྟར་ཆོས་དཀར་མཐའ་དག་གི་གཞི་མ་ལྷག་པའི་ཚུལ་ཁྲིམས་ལ་ལེགས་པར་གནས་པའི་གང་ཟག་དེས། ཐར་པ་དང་ཐམས་ཅད་མཁྱེན་པའི་ལམ་ཕྱིན་ཅི་མ་ལོག་པར་ཤེས་པའི་སླད་དུ་ཤེས་བྱའི་གནས་རྒྱ་མཚོ་ལྟ་བུ་ལ་ཐོས་པའི་ཤེས་རབ་བཙལ་བར་བྱ་དགོས་པས། དེའི་རིམ་པར་ཕྱེ་བ་གནས་དྲུག་པ་ལ་སྐབས་བཞི། </span><span class="tibetan-sabche">ཐུན་མོང་རིག་པའི་གནས་དང་འཇིག་རྟེན་པའི་ལམ་རྣམ་པར་གཞག་པ། ཐེག་པ་ཆེ་ཆུང་གི་ཤེས་བྱ་སྤྱིའི་གནས་རྣམ་པར་གཞག་པ། རྒྱུ་མཚན་ཉིད་ཀྱི་ཐེག་པ་རྣམ་པར་གཞག་པ། གསང་སྔགས་རྡོ་རྗེ་ཐེག་པ་རྣམ་པར་གཞག་པའོ། །</span></p>
			<p class="tibetan-chapters-below-sabche"><span class="front-title">༡ ཐུན་མོང་རིག་པའི་གནས་དང་འཇིག་རྟེན་པའི་ལམ་རྣམ་པར་གཞག་པའི་སྐབས།</span></p>
			<p id="_idParaDest-1" class="tibetan-sabche1"><span class="tibetan-sabche">སྐབས་དང་པོ་ལ་གསུམ། དགོས་པ་དང་འབྲེལ་བར་མཚམས་སྦྱར། ཐོས་པ་འཚོལ་བའི་ཚུལ་གསུམ་བཤད། གཞུང་དངོས་ལ་འཇུག་པའོ། །དང་པོ་༼དགོས་པ་དང་འབྲེལ་བར་མཚམས་སྦྱར་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མང་ཐོས་ཡོན་ཏན་ཀུན་གྱི་གཞི་ཡིན་ཕྱིར། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐོག་མར་ཐོས་པ་ཕྱོགས་མེད་བཙལ་བར་བྱ། །</span></p>
			<p class="tibetan-commentary-non-indent"><span class="front-title">གཞི་རྟེན་ཚུལ་ཁྲིམས་རྣམ་པར་དག་པ་དང་ལྡན་པའི་སྟེང་དུ་ཤེས་བྱའི་གནས་སྤྱི་དང་ཁྱད་པར་དམ་པའི་ཆོས་མདོ་སྔགས་ཀྱི་ཚུལ་མང་དུ་ཐོས་པ་ནི་ཡོན་ཏན་ཀུན་གྱི་གཞི་ཡིན་ཏེ། བྱང་ཆུབ་སེམས་དཔའི་སྡེ་སྣོད་ལས། </span><span class="tibetan-external-citations">ཐོས་པས་ཆོས་རྣམས་ཤེས་པར་འགྱུར། །ཐོས་པས་སྡིག་ལས་ལྡོག་པར་འགྱུར། །ཐོས་པས་དོན་མེད་སྤང་བར་འགྱུར། །ཐོས་པས་མྱ་ངན་འདས་པ་འཐོབ།</span><span class="front-title"> །ཅེས་པའི་དོན་གོ་རིམ་བཞིན་དུ། ཕྱི་ནང་གི་གྲུབ་མཐའ་ཤེས་པས་བླང་དོར་གྱི་གནས་ཤེས་པ་དང༌། ཚུལ་ཁྲིམས་ཀྱི་བསླབ་པ་ཐོས་ནས་ཉེས་སྤྱོད་ལས་ལྡོག་པ་དང༌། སེམས་ཀྱི་བསླབ་པ་ཐོས་ནས་དོན་མེད་པའི་འདོད་པ་ཡོངས་སུ་སྤང་བ་དང༌། ཤེས་རབ་ཀྱི་བསླབ་པ་ཐོས་ནས་ཟག་མེད་མངོན་དུ་བྱས་པའི་མྱང་འདས་ཐོབ་པ་སྟེ་བཞི་ལ་རྣམ་བཤད་རིགས་པ་ལས་བཤད་དོ། །ལུང་རྣམ་འབྱེད་ལས་མང་དུ་ཐོས་པ་ལ་ཕན་ཡོན་ལྔ་ཡོད་པར་</span><span class="front-title">གསུངས་ཤིང༌། གཞན་ཡང་མདོ་དང་བསྟན་བཅོས་རྣམས་ལས་མང་ཐོས་ཀྱི་ཡོན་ཏན་མཐའ་ཡས་པ་གསུངས་པའི་ཕྱིར། ཐོག་མར་ཐོས་པ་ཕྱོགས་མེད་དུ་ཡོངས་སུ་བཙལ་བར་བྱའོ། །</span></p>
			<p id="_idParaDest-2" class="tibetan-sabche1"><span class="tibetan-sabche">གཉིས་པ་ཐོས་པ་འཚོལ་བའི་ཚུལ་གསུམ་བྱང་ས་ལྟར་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཅི་ཞིག་འཚོལ་ན་སྡེ་སྣོད་བསྟན་བཅོས་བཟོ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཇི་ལྟར་གུས་དང་བརྩོན་འགྲུས་གྲོགས་ལྡན་པས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཅི་ཕྱིར་ཡང་དག་རིག་སོགས་ཚོགས་དོན་དུའོ། །</span></p>
			<p class="tibetan-commentary-non-indent"><span class="front-title">དེ་ལ་བྱང་ཆུབ་སེམས་དཔའ་ཆོས་འཚོལ་བ་དག་གིས་ཅི་ཞིག་འཚོལ་ན་སྡེ་སྣོད་བསྟན་བཅོས། འཇིག་རྟེན་པའི་བཟོ་དང་ལས་ཀྱི་གནས་ཤེས་པ་རྣམས་འཚོལ། སྡེ་སྣོད་གང་ཞེ་ན་བྱང་ཆུབ་སེམས་དཔའི་སྡེ་སྣོད་དང༌། ཉན་ཐོས་ཀྱི་སྡེ་སྣོད་དོ། །</span><span class="front-title">དེའང་གསུང་རབ་ཡན་ལག་བཅུ་གཉིས་ལས་ཤིན་ཏུ་རྒྱས་པའི་སྡེ་སྣོད་ནི་དང་པོ་དང༌། ལྷག་མ་རྣམས་ནི་ཉན་ཐོས་ཀྱི་སྡེ་སྣོད་དུ་བཤད་ལ། དེ་དག་ནི་ནང་གི་བསྟན་བཅོས་སམ་ནང་རིག་པ་ཞེས་བྱའོ། །བསྟན་བཅོས་གང་ཞེ་ན། མདོར་བསྡུ་ན་རྣམ་པ་གསུམ་སྟེ། གཏན་ཚིགས་དང༌། སྒྲ་དང༌། གསོ་བ་རིག་པའི་བསྟན་བཅོས་རྣམས་ཏེ། སྟོན་པ་གཉིས་ཀྱི་དབང་དུ་བྱས་ནས་ཕྱི་རོལ་པའི་བསྟན་བཅོས་ཞེས་བྱའོ། །གསུམ་པ་ནི། བཟོ་ལ་སོགས་པར་གཏོགས་པ་སུམ་ཅུ་ལ་སོགས་པ་སྟེ། འཇིག་རྟེན་པའི་རིག་པའི་གནས་སུ་འཇོག་པ་ལས་བསྟན་བཅོས་སུ་མི་བགྲང་ངོ༌། །ཇི་ལྟར་འཚོལ་ན་འབྲས་བུ་ལ་ཉེ་བར་སྦྱོར་བའི་རྒྱུར་ཤེས་པས་ནམ་ཡང་མི་ལྷོད་པའི་གུས་པ་དང་བརྩོན་འགྲུས་རྒྱུན་མི་འཆད་པའི་གྲོགས་དང་ལྡན་པས་ཤེས་པར་བྱ་བ་མཐར་ཕྱིན་པར་མ་གྱུར་གྱི་བར་དུ་འཚོལ། ཅིའི་ཕྱིར་འཚོལ་ན། ཆོས་རྣམས་ཀྱི་</span><span class="front-title">མཚན་ཉིད་རྣམ་པར་ངེས་པ་ཞེས་བྱ་བའི་མདོ་ལས། </span><span class="tibetan-external-citations">འཇམ་དཔལ་ཆོས་རྣམས་ཀྱི་ངོ་བོ་དང་མཚན་ཉིད་ཤེས་པས་དོན་སོ་སོ་ཡང་དག་པ་རིག་པ་ཐོབ་བོ། །དབྱེ་བ་སྣ་ཚོགས་པ་དང་དེའི་རྣམ་པར་གཞག་པ་ལ་མཁས་པས་སྤོབས་པ་སོ་སོ་ཡང་དག་པ་རིག་པ་ཐོབ་བོ། །མིང་གི་རྣམ་གྲངས་སྣ་ཚོགས་ལ་མཁས་པས་ཆོས་སོ་སོ་ཡང་དག་པ་རིག་པ་ཐོབ་བོ། །ངེས་པའི་ཚིག་ལ་མཁས་པས་ངེས་ཚིག་སོ་སོ་ཡང་དག་པ་རིག་པ་ཐོབ་བོ། །འཇམ་དཔལ་དེའི་ཕྱིར་ཐམས་ཅད་མཁྱེན་པ་དོན་དུ་གཉེར་ན་ཐོག་མར་ཐོས་པ་དང་བསམ་པའི་ཤེས་རབ་བསྐྱེད་པར་བྱ་སྟེ། འདི་ནི་སངས་རྒྱས་ཐམས་ཅད་ཀྱི་ཡུམ་ཡིན་པའི་ཕྱིར་རོ།</span><span class="front-title"> །ཞེས་དང༌། གདགས་པའི་མདོ་ལས། </span><span class="tibetan-external-citations">མིང་ཚིག་ཡི་གེ་ལ་མཁས་པས་ཆོས། དེའི་དོན་ལ་མཁས་པས་དོན། ཚིག་བླ་དྭགས་ལ་མཁས་པས་ངེས་པའི་ཚིག </span><span class="tibetan-external-citations">དེ་དག་ལ་ཐོགས་པ་མེད་པར་བྱང་ཆུབ་པས་སྤོབས་པ་སོ་སོ་ཡང་དག་པར་རིག་པ་འཐོབ་པར་འགྱུར་བ་སོགས་གསུངས་ཤིང༌།</span><span class="front-title"> མཛོད་འགྲེལ་ལས་ཀྱང་དེ་དག་དང་མཐུན་པར་བཤད་དོ། །ཁྱད་པར་ཐབས་མཁས་པ་དྲིན་ལན་བསབས་པའི་མདོ་ལས། རིག་པའི་གནས་ལྔ་བསླབ་པའི་དགོས་པ་བཅས་རྒྱས་པར་གསུངས་པའི་དོན་བསྡུས་བྱང་ཆུབ་སེམས་དཔའ་རྣམ་པར་སྤྱོད་པའི་ཆོས་འཚོལ་བའི་སྐབས་སུ་འདི་ལྟར་འབྱུང་སྟེ། </span><span class="tibetan-external-citations">དེ་ལ་བྱང་ཆུབ་སེམས་དཔའ་ཅིའི་ཕྱིར་ཐོས་པ་འཚོལ་བར་བྱེད་ཅེ་ན་བྱང་ཆུབ་སེམས་དཔའ་ནི་ཆོས་རྗེས་སུ་མཐུན་པའི་ཆོས་ཀྱི་ནན་ཏན་གྱིས་ཡང་དག་པར་བསྒྲུབ་པར་བྱ་བའི་ཕྱིར་དང༌། གཞན་དག་ལའང་རྒྱ་ཆེར་ཡང་དག་པར་བསྟན་པའི་ཕྱིར་སངས་རྒྱས་ཀྱི་བཀའ་ཡོངས་སུ་འཚོལ་བར་བྱེད་དོ། །བྱང་ཆུབ་སེམས་དཔའ་ནི་གཏན་ཚིགས་ཀྱི་རིགས་པ་འཚོལ་</span><span class="tibetan-external-citations">བར་བྱེད་དེ། བསྟན་བཅོས་ཉིད་ལས་ལེགས་པར་བཤད་པ་དང་ཉེས་པར་བརྗོད་པ་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པར་བྱ་བའི་ཕྱིར་དང༌། ཕས་ཀྱི་རྒོལ་བ་ཚར་གཅད་པར་བྱ་བའི་ཕྱིར་དང༌། བསྟན་པ་འདི་ལ་མ་དད་པ་རྣམས་དད་པར་བྱ་བའི་ཕྱིར་དང༌། དད་པ་རྣམས་ཀྱང་ཕྱིར་ཞིང་འཕེལ་བར་བྱ་བའི་ཕྱིར་རོ། །བྱང་ཆུབ་སེམས་དཔའ་ནི་སྒྲའི་རིག་པ་འཚོལ་བར་བྱེད་དེ། ཚིག་དང་ཡི་གེ་བཟང་པོ་ངེས་པའི་ཚིག་བཟང་པོ་སྤྱོད་པས་ལེགས་པར་སྦྱར་ཏེ་བརྗོད་པ་ལ་མོས་པ་རྣམས་བདག་ལ་ཡིད་ཆེས་པའི་ཕྱིར་དང༌། དོན་གཅིག་ལའང་ངེས་པའི་ཚིག་རྣམ་པ་སྣ་ཚོགས་ཀྱི་རྗེས་སུ་ཐ་སྙད་བཏགས་པ་ལ་འཇུག་པར་བྱ་བའི་ཕྱིར་རོ། །བྱང་ཆུབ་སེམས་དཔའ་ནི་གསོ་བའི་བསྟན་བཅོས་འཚོལ་བར་བྱེད་དེ། སེམས་ཅན་རྣམས་ཀྱི་ནད་རྣམ་པ་སྣ་ཚོགས་རྣམས་རྣམ་པར་ཞི་བར་བྱ་བའི་ཕྱིར་དང༌། སྐྱེ་བོའི་ཚོགས་</span><span class="tibetan-external-citations">ཆེན་པོ་ལ་ཕན་གདགས་པའི་ཕྱིར་རོ། །བྱང་ཆུབ་སེམས་དཔའ་ནི་འཇིག་རྟེན་པའི་ལས་ཀྱི་གནས་ཤེས་པ་རྣམས་འཚོལ་བར་བྱེད་དེ། སེམས་ཅན་རྣམས་ཀྱི་དོན་དུ་ཚེགས་ཆུང་ངུས་ལོངས་སྤྱོད་སྒྲུབ་པའི་ཕྱིར་དང༌། སེམས་ཅན་རྣམས་ཀྱི་གཅེས་པར་བྱ་བ་བསྐྱེད་པའི་ཕྱིར་དང༌། བཟོ་དང་ལས་ཀྱི་གནས་ཤེས་པར་སྦྱིན་པའི་ཕན་འདོགས་བསྡུ་བའི་ཕྱིར་རོ།</span><span class="front-title"> །ཞེས་དང༌། </span><span class="tibetan-external-citations">བྱང་ཆུབ་སེམས་དཔས་རིག་པའི་གནས་ལྔ་པོ་འདི་དག་འཚོལ་བའང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ཡེ་ཤེས་ཀྱི་ཚོགས་ཆེན་པོ་ཡོངས་སུ་རྫོགས་པར་བྱ་བའི་ཕྱིར་ཏེ། ཐམས་ཅད་དེ་ལྟར་མ་བསླབ་ན་ནི་རིམ་གྱིས་ཐམས་ཅད་མཁྱེན་པའི་ཡེ་ཤེས་སྒྲིབ་པ་མེད་པ་འཐོབ་པར་མི་འགྱུར་རོ།</span><span class="front-title"> །ཞེས་རྒྱས་པར་གསུངས་པ་ལྟར་མདོར་ན་རྣམ་པ་ཐམས་ཅད་མཁྱེན་པའི་ཡེ་ཤེས་འཐོབ་པའི་ཚོགས་ཀྱི་རྒྱུའམ་དོན་གྱི་སླད་དུ་བརྩོན་པར་བྱའོ། །</span></p>
			<p id="_idParaDest-3" class="tibetan-sabche1"><span class="tibetan-sabche">གསུམ་པ་གཞུང་དོན་དངོས་བཤད་པ་ལ་གསུམ། ཤེས་བྱའི་གཞི་མ་ཡི་གེའི་སྦྱོར་བ། ཐུན་མོང་རིག་པའི་གནས་ཡན་ལག་དང་བཅས་པ། ཚུར་མཐོང་འཇིག་རྟེན་པའི་ལམ་བཤད་པའོ། །དང་པོ་༼ཤེས་བྱའི་གཞི་མ་ཡི་གེའི་སྦྱོར་བ་༽ལ་གཉིས། རང་བཞིན་ངོས་བཟུང༌། མཚན་ཉིད་ཞིབ་མོར་བཤད་པའོ། །དང་པོ་༼རང་བཞིན་ངོས་བཟུང་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཤེས་བྱའི་གཞི་མ་ཡི་གེའི་སྦྱོར་བ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐད་དང་ཡི་གེའི་རིགས་གྱུར་མཐའ་ཡས་ཀྱང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྩ་བ་དབྱངས་གསལ་གཉིས་ཡིན་སྒྲ་ཙམ་ནི། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྣམ་སྨིན་སྐྱེས་མིན་རྒྱུ་མཐུན་རྒྱས་བྱུང་འདོད། །</span></p>
			<p class="tibetan-commentary-non-indent"><span class="front-title">སངས་རྒྱས་ཀྱིས་གསུངས་པའི་བསླབ་པའི་ཚུལ་རྣམས་ཀྱང་ལྟོས་པའི་སྒོ་ནས་འཛིན་ཅིང༌། ཕྱི་རོལ་རིག་བྱེད་བཞི་ལ་སོགས་པ་སྨྲ་བ་རྣམས་ཀྱི་རྒྱུ་ཡིན་པ་དང༌། འཇིག་རྟེན་པ་ཀུན་ཐུན་མོང་དུ་མིང་ཚིག་བརྗོད་པ་ཐམས་ཅད་ཡི་གེ་ལ་བརྟེན་པའི་ཕྱིར་ཤེས་བྱ་ཀུན་གྱི་གཞིར་གྱུར་པ་ནི་ཡི་གེའི་སྦྱོར་བ་ཡིན་པས་ཐོག་མར་བསླབ་ཅིང་མཁས་པར་ཁོང་དུ་ཆུད་པར་བྱ་བ་གལ་ཆེ་སྟེ། ཐུ་མི་སཾ་བྷོ་ཊས། བསླབ་པ་ཀུན་གྱི་གཞི་འཛིན་ཅིང༌། །རིག་བྱེད་སྨྲ་བ་རྣམས་ཀྱི་རྒྱུ། །མིང་ཚིག་བརྗོད་པ་ཀུན་གྱི་གཞི། །ཡི་གེའི་སྦྱོར་བ་བཤད་པར་བྱ། །ཞེས་གསུངས་པ་ལྟར་རོ། །འཇིག་རྟེན་ན་སྐད་རིགས་མི་གཅིག་པ་དང་དེ་མཚུངས་བློའི་རྩལ་གྱིས་བསྐྲུན་པའི་ཡི་གེའི་</span><span class="front-title">རིགས་སུ་གྱུར་པའང་མཐའ་ཡས་པས་བརྗོད་པར་མི་ནུས་ཀྱང་སྐད་དང་ཡི་གེ་ཐམས་ཅད་ཀྱི་རྩ་བ་ནི་དབྱངས་གསལ་གཉིས་ཡིན་ལ། དེ་ལ་སྒྲ་དང་གཟུགས་གཉིས་ལས་སྒྲའི་ཁམས་ཙམ་ནི་རྣམ་སྨིན་ལས་སྐྱེས་པ་མིན་ཏེ་བརྗོད་འདོད་ཡོད་ན་འབྱུང་ལ་མེད་ན་མི་འབྱུང་བའི་ཕྱིར་དང༌། རྣམ་སྨིན་སྐྱེས་རྣམས་ནི་འདོད་ཀྱང་མི་འབྱུང་ལ་མི་འདོད་ཀྱང་འབྱུང་བའི་ཕྱིར། དེས་ན་སྒྲ་ནི་རྒྱུ་མཐུན་ནམ་སྐལ་མཉམ་དང་རྒྱས་བྱུང་བཞིས་བསྐྱེད་པར་བྱེ་སྨྲ་རྣམས་འདོད་དོ། །རྒྱས་བྱུང་བཞི་ནི་ཟས་གཉིད་ལེགས་སྤྱད་ཏིང་ངེ་འཛིན་རྣམས་སོ། །</span></p>
			<p id="_idParaDest-4" class="tibetan-sabche1"><span class="tibetan-sabche">གཉིས་པ་མཚན་ཉིད་ཞིབ་པར་བཤད་པ་ལ་བདུན། ངོ་བོ། ངེས་ཚིག རྣམ་པ། དབྱེ་བ། སྦྱོར་ཚུལ། བཀླག་ཐབས། འཇུག་པའི་གནས་བརྒྱད་བཤད་པའོ། །དང་པོ་༼</span><span class="tibetan-sabche">ངོ་བོ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཡི་གེའི་ངོ་བོ་སྐད་གདངས་མིག་འཛུམ་ཚད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཅིག་གཉིས་གསུམ་ཡུན་ཐུང་རིང་ཤིན་ཏུ་རིང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆ་ཤས་སྐད་ཅིག་རེ་རེ་གཞན་རྣམས་རྒྱུན། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལྡན་མིན་འདུ་བྱེད་ཉིད་དུ་མཛོད་ལས་བཤད། །</span></p>
			<p class="tibetan-commentary-non-indent"><span class="front-title">ཡི་གེའི་ངོ་བོ་སྐད་ཀྱི་གདངས་འབའ་ཞིག་ཡིན་ཏེ། རྣམ་འགྲེལ་ལས།</span><span class="tibetan-external-citations"> ཡི་གེ་ཀུན་སློང་ཤེས་པ་ལས། །སྐྱེ་ལ་ཤེས་པས་སྒྲ་སྐྱེའོ། </span><span class="front-title">།ཞེས་སོ། །དེའང་བརྗོད་འདོད་དབང་གིས་རླུང་གཡོས། དེ་ལས་ཡི་གེའི་གདངས་སྐྱེ། དེ་ཉིད་མིག་འཛུམ་གྱི་ཚད་གཅིག་དང༌། གཉིས་དང༌། གསུམ་གྱི་ཡུན་ལ་རིམ་པར་ཐུང་ངུ༌། རིང་པོ། ཤིན་ཏུ་རིང་པོའི་ཐ་སྙད་སྦྱར་བ་སྟེ། སྔ་མ་ལས།</span><span class="tibetan-external-citations"> ཡི་གེའི་བདག་ཉིད་ཀུན་མཐའ་ཡང༌། །</span><span class="tibetan-external-citations">མིག་འཛུམ་ཚད་དུ་གནས་པ་ཡིན།</span><span class="front-title"> །ཞེས་སོ། །དེ་ལ་ཡི་གེའི་ཆ་ཤས་ནི་སྐད་ཅིག་རེ་རེ་བ་ཡིན་ལ་གཞན་རྣམས་དེ་ཉིད་འདུས་པའི་རྒྱུན་ཏེ་བྱེ་མདོ་རྣམས་ཤེས་བྱའི་གཞི་རྣམས་ལས་ལྡན་མིན་འདུ་བྱེད་ཉིད་དུ་འདོད་པར་མཛོད་ལས་བཤད་དོ། །</span></p>
			<p id="_idParaDest-5" class="tibetan-sabche1"><span class="tibetan-sabche">གཉིས་པ་༼ངེས་ཚིག་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ངེས་ཚིག་རང་བཞིན་འགྱུར་མེད་མིང་ཚིག་གསལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དོན་རྣམས་རྗོད་བྱེད་་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། ཡི་གེའི་ངེས་ཚིག་ནི་ལེགས་སྦྱར་ལ་སྐད་དོད་གསུམ་ཡོད་པའི་ཨཀྵ་ར་ནི་མི་འགྱུར་བ་སྟེ། ཡུལ་སོ་སོའི་སྐད་འགྱུར་ཡང་དབྱངས་གསལ་གྱི་རང་བཞིན་</span><span class="front-title">འགྱུར་བ་མེད་པའམ། ཨའམ་ཀ་ལྟ་བུའི་གཟུགས་གཅིག་རྣམ་གྲངས་གཞན་དུ་མི་འགྱུར་བ་དང༌། བྱཉྫ་ན་གསལ་བྱེད་དེ་མིང་ཚིག་ཐམས་ཅད་གསལ་བར་བྱེད་པ་དང༌། བརྞ་རྗོད་བྱེད་དེ་དོན་ཐམས་ཅད་རྗོད་པར་བྱེད་པས་སོ། །</span></p>
			<p id="_idParaDest-6" class="tibetan-sabche1"><span class="tibetan-sabche">གསུམ་པ་༼རྣམ་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་ཡིག་གཟུགས་ལཱཉྫ་སོགས། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། ཡི་གེའི་གཟུགས་ནི་ཚངས་པའི་ཡི་གེ་ལཱཉྫ་སོགས་ཡིག་རིགས་དྲུག་ཅུ་རྩ་བཞི་གཙོ་བོར་གྱུར་པའི་ཡི་གེའི་དབྱེ་བ་མཐའ་ཡས་པ་རྣམས་སོ། །</span></p>
			<p id="_idParaDest-7" class="tibetan-sabche1"><span class="tibetan-sabche">བཞི་པ་༼དབྱེ་བ་༽ལ་གཉིས། ལེགས་སྦྱར་གྱི་ལུགས། བོད་སྐད་ཀྱི་ལུགས་སོ། །དང་པོ་༼ལེགས་སྦྱར་གྱི་ལུགས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དབྱེ་བ་ཐུན་མོང་ཙམ་དུ་འཕགས་ཡུལ་གྱི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐད་རིགས་བཞི་ཡི་གཙོ་བོ་ལེགས་སྦྱར་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དབྱངས་ཡིག་མཚུངས་དང་མཚམས་སྦྱོར་གསལ་བྱེད་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྡེ་པ་མཐར་གནས་དྲོ་བ་རྩ་བ་ཉིད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཨཱ་ལི་བརྒྱ་དང་སོ་གཉིས་ཀཱ་ལི་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྐྱང་པ་སོ་བདུན་དབྱངས་བཅས་བཞི་སྟོང་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སུམ་བརྒྱ་ང་དྲུག་དེ་དག་གནས་བརྒྱད་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">བྱེད་པ་རྩོལ་བ་ཕྱི་ནང་དག་ལས་སྐྱེ། །</span></p>
			<p class="tibetan-commentary-non-indent"><span class="front-title">ཡི་གེའི་དབྱེ་བ་སྒྲ་མདོ་སོ་སོའི་ལུགས་དང་ཐུན་མོང་མ་ཡིན་པའི་རྒྱུད་སྡེ་ལས་གསུངས་པའི་རྣམ་གཞག་མང་ཡང་ཐུན་མོང་ཙམ་དུ་འཕགས་ཡུལ་གྱི་སྐད་རིགས་ཆེན་པོ་བཞིར་གྲགས་པའི་གཙོ་བོ་ལེགས་པར་སྦྱར་བ་ལ་དབྱངས་དང་གསལ་བྱེད་གཉིས། དབྱངས་ལ་ཨ་ཨཱ་ནས་་འི་བར་མཚུངས་པའི་ཡི་གེ་བཅུ། ཨེ་ཨཻ་ཨོ་ཨཽ་སྟེ་མཚམས་སྦྱོར་གྱི་ཡི་གེ་བཞི་བསྡོམས་པས་དབྱངས་བཅུ་དྲུགགསལ་བྱེད་ལ་ནི། </span><span class="front-title">ཀ་སྡེ་སོགས་སྡེ་པ་ལྔ། ཡ་ར་ལ་ཝ་སྟེ་མཐར་གནས་བཞི། ཤ་སོགས་དྲོ་བའི་ཡི་གེ་བཞི་སྟེ་སུམ་ཅུ་རྩ་གསུམ་དུ་བཤད་པ་ནི་རྩ་བ་ཉིད་ཡིན་ལ། དེ་ལས་འཕྲོས་པའི་དབྱེ་བ་ཙནྡྲ་པ་ལྟར་ན། ཨ་ཨི་ཨུ་རི་བཞི་ལ་ཐུང་ངུ་རིང་པོ་ཤིན་ཏུ་རིང་པོ་སྟེ་གསུམ་གསུམ། དེ་དག་རེ་རེ་ལའང་སྐད་གདངས་མཐོ་བས་བརྗོད་པ་ཨུ་དཱཏྟ། དམའ་བས་བརྗོད་པ་ཨ་ནུ་དཱཏྟ། བར་མས་བརྗོད་པ་སྭ་རི་ཏ་གསུམ་གསུམ་སྟེ་སུམ་ཅུ་སོ་དྲུག དེ་རྣམས་ལ་རྗེས་སུ་སྣ་ལྡན་ཅན་དང་རྗེས་སུ་སྣ་ལྡན་ཅན་མ་ཡིན་པ་གཉིས་གཉིས་ཕྱེ་བས་བདུན་ཅུ་རྩ་གཉིས། མཚམས་སྦྱོར་བཞི་ལ་ཐུང་ངུ་མེད་པས་རིང་པོ་དང་ཤིན་ཏུ་རིང་པོ་གཉིས་གཉིས། </span><span class="tibetan-commentary"></span><span class="front-title">་ལ་རིང་པོ་མེད་པས་ཐུང་ངུ་དང་ཤིན་ཏུ་རིང་པོ་གཉིས། དེ་དག་ལྔ་པོ་རེ་རེ་ལའང༌། ཨུ་དཱཏྟ། ཨ་ནུ་དཱཏྟ། སྭ་རི་ཏ་དང་གསུམ་</span><span class="front-title">གསུམ་དུ་ཕྱེ་བས་སུམ་ཅུ། དེ་རྣམས་སྣ་ལྡན་སུམ་ཅུ། སྣ་མེད་སུམ་ཅུ་དང་བཅས་པས་དྲུག་ཅུ་སྟེ་གོང་དང་བསྡོམས་པས་ཨཱ་ལི་ལ་བརྒྱ་དང་སོ་གཉིས། ཀཱ་ལི་ལ་རྐྱང་པ་སུམ་ཅུ་རྩ་གསུམ། དེ་སྟེང་རྣམ་བཅད། ང་རོ། ལྕེ་རྩ་ཅན། མཆུ་ཅན་བཞི་བསྣན་པས་སུམ་ཅུ་སོ་བདུན། རྩ་བའི་གསལ་བྱེད་སོ་གསུམ་ལ། ཀ་གཅིག་པུ་ལའང་དབྱངས་བརྒྱ་དང་སུམ་ཅུ་སོ་གཉིས་ཞུགས་པ་སྟེ་བསྡོམས་པས་གསལ་བྱེད་བཞི་སྟོང་སུམ་བརྒྱ་ང་དྲུག་ཡོད་དོ། །ཡི་གེ་དེ་རྣམས་ཀྱང་གནས་དང་བྱེད་པ་དང་རྩོལ་བ་རྣམས་ལ་བརྟེན་ནས་སྐྱེ་བ་ལས། གནས་ནི། </span><span class="tibetan-external-citations">བྲང་དང་མགྲིན་པ་སྤྱི་བོ་དང༌། །དེ་བཞིན་ལྕེ་རྩ་དང་ནི་སོ། །སྣ་དང་མཆུ་དང་རྐན་ཡང་སྟེ། །ཡི་གེའི་གནས་ནི་བརྒྱད་རྣམས་སོ།</span><span class="front-title"> །ཞེས་གསུངས་པ་ལྟར། ཨ་དང་ཀ་སྡེ་དང་ཧ་ཡིག་དང་རྣམ་བཅད་རྣམས་མགྲིན་པའི་སྐྱེ་གནས་ཅན་ནོ། །ཨི་ཨེ་ཨཻ་མགྲིན་པ་དང་རྐན་ནོ། །ཨུ་ཨོ་ཨཽ་རྣམས་</span><span class="front-title">མགྲིན་པ་དང་མཆུའོ། །</span><span class="tibetan-commentary"></span><span class="front-title">་དང་ཊ་སྡེ་དང་ར་ཡིག་དང་ཥ་ཡིག་རྣམས་སྤྱི་བོའོ། །ལྕེ་རྩ་ཅན་ནི་ལྕེ་ཡི་རྩ་བའོ། །</span><span class="tibetan-commentary"></span><span class="front-title">་དང་ཏ་སྡེ་དང་ལ་ཡིག་དང་ས་ཡིག་རྣམས་སོའོ། །རྗེས་སུ་ང་རོ་ནི་སྣའོ། །ང་ཉ་ཎ་ན་མ་རྣམས་ནི་རང་རང་གི་མགྲིན་པ་སོགས་ཀྱི་རྗེས་སུ་སྣའོ། །ཨི་དང་ཙ་སྡེ་དང་ཡ་ཡིག་དང་ཤ་ཡིག་རྣམས་རྐན་ནོ། །ཨུ་དང་པ་སྡེ་དང་མཆུ་ཅན་གྱི་ཡི་གེ་ནི་མཆུའོ། །ཝ་ཡིག་ནི་སོ་དང་མཆུ་དག་གོ། །འདིར་བྲང་ཞེས་པ་མགྲིན་བྱུང་གི་ཡི་གེ་རྣམས་བྲང་གི་གནས་ལ་ལྟོས་པ་དང༌། ཡི་གེ་གཞན་རྣམས་ཀྱང་མགྲིན་པ་ལ་ལྟོས་ཤིང་དེ་ཉིད་ཀྱིས་བྲང་གི་གནས་ལ་ལྟོས་དགོས་པར་གྲུབ་པའི་ཕྱིར་བརྗོད་པའོ། །བྱེད་པ་ལ། ལྕེ་རྩ་ཅན་རྣམས་ཀྱི་བྱེད་པ་ནི་ལྕེའི་རྩ་བའོ། །རྐན་བྱུང་རྣམས་ཀྱི་བྱེད་པ་ནི་ལྕེའི་དབུས་སོ། །སྤྱི་བྱུང་རྣམས་ཀྱི་ལྕེའི་རྩེ་མོ་དང་ཉེ་བའོ། །སོ་བྱུང་རྣམས་ཀྱི་ལྕེའི་རྩེའོ། །ལྷག་མ་རྣམས་ནི་རང་གནས་ཀྱི་བྱེད་པ་ཅན་ནོ། །</span><span class="front-title">རྩོལ་བ་ནི་ནང་དང་ཕྱི་རོལ་གཉིས་ཏེ། ནང་གི་རྩོལ་བ་ལའང་བཙུམས་པ་དང༌། ཕྱེ་བ་དང༌། ཕྲད་པ་དང༌། ཅུང་ཟད་ཕྲད་པ་སྟེ་བཞིའོ། །དེ་ལས་བཙུམས་པའི་རྩོལ་བ་ཅན་ནི་ཨ་ཡིག་གོ། །ཕྱེ་བ་ནི་དབྱངས་གཞན་རྣམས་དང་དྲོ་བ་རྣམས་སོ། །འདིར་དྲོ་བ་ཞེས་པ་ནི་འོག་ནས་འཆད་པ་ལྟར་རོ། །ཕྲད་པ་ནི། སྡེ་པའི་ཡི་གེ་རྣམས་ཏེ་རྩོལ་བ་ཆེན་པོས་བཙིར་ནས་མཐོན་པོར་བརྗོད་པ་རྣམས་སོ། །ཅུང་ཟད་ཕྲད་པ་ནི་མཐར་གནས་རྣམས་སོ། །ཕྱིའི་རྩོལ་བ་ལའང༌། སྒྲ་མེད་དང༌། སྲོག་ཆུང་དང༌། སྲོག་ཆེན་དང༌། སྒྲ་ལྡན་དང༌། དྲོ་བ་སྟེ་ལྔ་ལས་སྒྲ་མེད་པ་རྣམས་ནི་སྡེ་པ་རྣམས་ཀྱི་དང་པོ་དང་གཉིས་པ་རྣམས་དང་ཤ་ཥ་ས་རྣམས་དང་ལྕེ་རྩ་ཅན་མཆུ་ཅན་རྣམས་སོ། །སྲོག་ཆུང་བ་ནི་སྡེ་པ་རྣམས་ཀྱི་དང་པོ་དང་གསུམ་པ་དང་ལྔ་པ་རྣམས་དང་མཐར་གནས་རྣམས་སོ། །སྲོག་ཆེ་བ་ནི་སྡེ་པ་རྣམས་ཀྱི་གཉིས་པ་དང་བཞི་པ་རྣམས་དང་ཤ་ཥ་ས་</span><span class="front-title">ཧ་རྣམས་སོ། །སྒྲ་ལྡན་ནི་སྡེ་པ་རྣམས་ཀྱི་གསུམ་པ་བཞི་པ་ལྔ་པ་རྣམས་དང་རྗེས་སུ་ང་རོ་ཅན་དང་བཅས་པ་རྣམས་དང་མཐར་གནས་དང་ཧ་ཡིག་རྣམས་སོ། །དྲོ་བ་ནི་སྡེ་པ་རྣམས་ཀྱི་གཉིས་པ་དང་བཞི་པ་དང་ཤ་ཥ་ས་ཧ་རྣམས་ཏེ་གཞུང་གཞན་དུ་ཤ་ཥ་ས་ཧ་རྣམས་ཁོ་ན་ལ་དྲོ་བའི་ཡི་གེར་བཤད་དོ། །སྐབས་འདིར་སྔགས་ཀྱི་བཀླག་ཐབས་ཉེ་བར་མཁོ་ཡང་ཚིག་ཉུང་ངུས་དོན་ལེགས་པར་སྟོན་མི་ནུས་པས་དམ་པ་སྔ་མ་རྣམས་ཀྱིས་མཛད་པ་ལས་རྟོགས་པར་བྱ་བ་ཁོ་ནའོ། །</span></p>
			<p id="_idParaDest-8" class="tibetan-sabche1"><span class="tibetan-sabche">གཉིས་པ་༼བོད་སྐད་ཀྱི་ལུགས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བོད་སྐད་ཨཱ་ལི་མཚོན་བྱེད་ཨི་སོགས་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀཱ་ལི་སུམ་ཅུར་སྔོན་རྗེས་མིང་གཞི་དབྱེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྐྱང་འཕུལ་མགོ་ཅན་བརྩེགས་འདོགས་འཇུག་དང་བཅས། །</span></p>
			<p class="tibetan-commentary-non-indent"><span class="front-title">བོད་སྐད་དང་སྦྱར་བའི་བོད་ཀྱི་ཡི་གེ་ནི་རྩ་བ་ཨཱ་ལི་ཀཱ་ལི་སྟེ་ཨ་ཕྲེང་ཀ་ཕྲེང་གཉིས། དེ་ལ་ཨཱ་ལིའི་བྱ་བ་གསལ་བར་མཚོན་པར་བྱེད་པ་ཨི་སོགས་ཏེ་གི་གུ་ཞབས་ཀྱུ་འགྲེང་བུ་རྣ་རུ་བཞི། འདི་རྣམས་ཨ་ལ་སྦྱར་བ་ནི་རྐྱང་པ་བརྗོད་དུ་མེད་པས་སོ། །ཀཱ་ལི་ཀ་ནས་ཨའི་བར་སུམ་ཅུ་ཐམ་པ་ཡོད་ཅིང་དེ་ལས་ག་ད་བ་མ་འ་སྟེ་སྔོན་འཇུག་ལྔ། ག་ང་ད་ན་བ་མ་འ་ར་ལ་ས་སྟེ་རྗེས་འཇུག་བཅུ། འཕྲོས་མིང་གཞིའི་ཡི་གེ་ཉི་ཤུ་རྣམས་སུ་དབྱེར་ཡོད་ལ། དེའང་སྔོན་འཇུག་རྣམས་ནི་མིང་གི་སྔོན་དུ་འཇུག་ཅིང༌། རྗེས་འཇུག་རྣམས་ནི་རྗེས་ཁོ་ནར་འཇུག་པ་དང༌། མིང་གཞི་རྣམས་ནི་སྔོན་རྗེས་གང་དུའང་མི་འཇུག་པར་འཇུག་པ་རྣམས་ཀྱི་གཞིར་གྱུར་པའོ། །ཡི་གེ་དེ་</span><span class="front-title">དག་གི་མིང་དུ་བསྒྲུབ་པ་ན་རྐྱང་པ་ཁོ་ན་ཡིན་པ་ཀ་བ་ལྟ་བུ། སྔོན་འཇུག་གིས་འཕུལ་བ་མགོ་བོ་ལྟ་བུ་རྐྱང་འཕུལ། དབྱེ་བ་ལྟ་བུ་འདོགས་འཕུལ། བསྒྲུབ་བྱ་ལྟ་བུ་བརྩེགས་འཕུལ་རྣམས་དང༌། ར་ལ་སའི་མགོ་ཅན་གསུམ། ཡི་གེ་གསུམ་རེ་བརྩེགས་པ་སྒྲ་ལྟ་བུ། ཡ་ར་ལ་ཝའི་འདོགས་བཞི། རྗེས་འཇུག་བཅུ་ཞུགས་པ་རྟག་ལྟ་བུ་རྐྱང་འཇུག་དང༌། རྟགས་ལྟ་བུ་ཡང་འཇུག་དང་བཅས་པ་རྣམས་སུ་ཡོད་དོ། །</span></p>
			<p id="_idParaDest-9" class="tibetan-sabche1"><span class="tibetan-sabche">ལྔ་པ་༼སྦྱོར་ཚུལ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྣམ་དབྱེ་ཕྲད་སོགས་སྦྱོར་བས་དོན་སྟོན་ལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བདག་གཞན་དུས་གསུམ་བྱ་བྱེད་སྒོ་ནས་འཇུག །</span></p>
			<p class="tibetan-commentary-non-indent"><span class="front-title">མིང་དེ་ལས་ཚིག་ཏུ་སྒྲུབ་པ་ན་སླར་བསྡུ་དང་ལ་དོན་ཨི་ལྡན་སོགས་རྗེས་འཇུག་ལ་ལྟོས་པའི་ཕྲད་རྣམ་དབྱེ་དང་བཅས་པ། དགར་དང་བརྣན་པ་ལ་འཇུག་པའི་ནིའི་སྒྲ་སོགས་ཕྲད་རང་དབང་ཅན་དྲུག་པོ་རྣམས་སྦྱོར་བས་དོན་དང་དོན་གྱི་ཁྱད་པར་སྟོན་པའི་ཚིག་ཏུ་གྲུབ་ལ། སྔོན་རྗེས་ཀྱི་སྦྱོར་བ་རྣམས་ནི་བདག་གཞན་དང་དུས་གསུམ་དང་བྱ་བྱེད་སྟོན་པའི་སྒོ་ནས་འཇུག་གོ། །དེའང་ཡི་གེ་དུ་མ་འདུས་པ་ལས་མིང༌། མིང་དུ་མ་འདུས་པ་ལས་ཚིག་ཏུ་གྲུབ་སྟེ། དེ་དག་གི་བྱེད་ལས་ཀྱང་སློབ་དཔོན་བློ་གྲོས་བརྟན་པས། </span><span class="tibetan-external-citations">དོན་གྱི་ངོ་བོ་བརྗོད་པ་མིང༌། །དེ་ཡི་ཁྱད་པར་སྟོན་པ་ཚིག །གང་ཡང་མི་སྟོན་ཡི་གེའོ།</span><span class="front-title"> །ཞེས་གསུངས་ཏེ། དཔེར་ན་བུམ་པ་བ་ལང་ཞེས་པ་ལྟ་བུ་དོན་གྱི་ངོ་བོ་སྟོན་པའི་མིང༌། འདུས་བྱས་མི་རྟག་ཅེས་པ་དང༌། ཟག་བཅས་སྡུག་བསྔལ་ཞེས་པ་ལྟ་བུ་དེའི་ཁྱད་པར་སྟོན་པའི་ཚིག་གོ། །ཨ་ཨཱ་ཀ་ཁ་ག་གྷ་ང་ཞེས་སོགས་གང་ཡང་མི་སྟོན་པ་ཡི་གེ་ཡིན་ནོ། །ཚིག་གི་མཐར་རྣམ་དབྱེ་དང་ཕྲད་གང་རུང་མ་</span><span class="front-title">ཞུགས་པར་དོན་གྱི་ཁྱད་པར་རྫོགས་པར་སྟོན་མི་ནུས་ལ། རྣམ་དབྱེ་ཞེས་པའང་ལས་དང་བྱེད་པ་སོགས་དོན་དང༌། གཅིག་གཉིས་མང་པོ་སྟེ་ཚིག་གི་རྣམ་གྲངས་རྣམ་པར་དབྱེ་བར་བྱེད་པས་དེར་བརྗོད། དེའང་རྣམ་དབྱེ་དང་པོ་ངོ་བོ་བརྗོད་པ་ནི། སངས་རྒྱས། ཆོས། ལྷ། བདག་ལྟ་བུ་དོན་གྱི་ངོ་བོ་ཙམ་ལས་ཁྱད་པར་མི་སྟོན་ཅིང་ལེགས་སྦྱར་ལ་རྣམ་དབྱེ་དང་པོའི་རྐྱེན་སྦྱོར་དུ་ཡོད་ཀྱང་བོད་སྐད་ལ་རྣམ་དབྱེ་དང་པོ་དང་མིང་རྐྱང་གཉིས་ལ་ཁྱད་པར་མེད་ལ། སངས་རྒྱས་ཞེས་པས་གཅིག་ཚིག སངས་རྒྱས་དག་ཅེས་པས་གཉིས་ཚིགསངས་རྒྱས་རྣམས་ཞེས་པས་མང་པོའི་ཚིག་མཚོན་ཏེ་གཞན་ལའང་དེས་འགྲེ་བར་ནུས་སོ། །གཉིས་པ་ལས་སུ་བྱ་བ་ནི། སངས་རྒྱས་ལ་ཕྱག་འཚལ་ལོ། །རྒྱ་གར་དུ་འགྲོ་ལྟ་བུ་ལ་དང་དུའི་སྒྲས་བྱ་བའི་ཡུལ་མཚོན་པ་དང༌། གསུམ་པ་བྱེད་པ་པོ། སངས་རྒྱས་ཀྱིས་ཆོས་གསུངས། བདག་གིས་ལས་</span><span class="front-title">བྱ། ལྟ་བུ་ཀྱིས་དང་གིས་དག་གིས་བྱེད་པ་པོ་མཚོན་པ་དང༌། བཞི་པ་ཆེད་དུ་བྱ་བ། སློང་མོ་བ་ལ་ཟས་སྦྱིན། ཞིང་ལ་ཆུ་འདྲེན་ལྟ་བུ་བྱ་བ་དེས་ཡུལ་དེ་ལ་ཕན་འདོགས་པ་ལའི་སྒྲས་གོ་བ་དང༌། ལྔ་པ་འབྱུང་ཁུངས་སམ་གང་ལས་འབྲལ་བ། སངས་རྒྱས་ལས་ཆོས། རྒྱ་མཚོ་ནས་རིན་པོ་ཆེ་ལྟ་བུ་དངོས་པོ་དེ་བྱུང་བའི་ཁུངས་ལས་ནས་ཀྱི་སྒྲས་མཚོན་པ་དང༌། དྲུག་པ་འབྲེལ་བ། སངས་རྒྱས་ཀྱི་སྐུ། སེམས་ཅན་གྱི་ཁམས་ལྟ་བུ་ཕན་ཚུན་རྟེན་བརྟེན་པ་སོགས་སུ་འབྲེལ་བའི་དོན་ཀྱི་དང་གྱི་སྒྲས་སྟོན་པ་དང༌། བདུན་པ་གནས་གཞི། བརྟན་པར་བཞུགས། ཁྱིམ་དུ་མི་ལྟ་བུ་གནས་པའམ་རྟེན་པའི་གཞི་ར་དང་དུའི་སྒྲས་མཚོན་པའོ། །</span></p>
			<p class="tibetan-regular-indented"><span class="front-title">དེ་ལ་གཉིས་པ། བཞི་པ། བདུན་པ་རྣམས་མཚོན་བྱེད་ཀྱི་སྒྲ་ནི་ལ་དོན་དྲུག་ཅེས་བྱ་སྟེ། ལ་ན་ཏུ་དུ་སུ་རུ་རྣམས་དང༌། བྱེད་སྒྲ་ཀྱིས་གྱིས་གིས་ཡིས་འིས་ལྔ། འབྱུང་ཁུངས་ལས་ནས། འབྲེལ་སྒྲ་ཀྱི་གྱི་གི་ཡི་འི་རྣམས་སོ། །དེ་དག་ལས་སྐབས་རེར་རྣམ་དབྱེའི་དོན་མི་སྟོན་པར་ཕྲད་ཙམ་ལ་འཇུག་པའང་ཡོད་ཅིང༌། སླར་བསྡུའི་གོ་ངོ་སོགས་སྦྱོར་ཡུལ་ལ་ལྟོས་པའི་ཕྲད་རྣམས་སྦྱོར་ཚུལ་དང་བཅས་དཔེར་བརྗོད་པ་ནི།</span><span class="tibetan-external-citations"> </span><span class="tibetan-external-citations">དག་ལ་གསལ་ན་ལེགས་མོད་ཀྱི། །བསྟན་གྱི་འཇུག་གི་འཆད་བྱ་ཡི། །མཁས་པར་བྱས་ནས་ཚུལ་བརྟག་གོ༌ །བྱ་བ་བཟང་ངོ་ལེགས་བཀོད་དོ། །འབྱོན་ནོ་གྲུབ་བོ་དོན་བསམ་མོ། །བྱའོ་ཕྱར་རོ་ལྷ་རྒྱལ་ལོ། །བལྟས་སོ་བསྟན་ཏོ་ལྷ་ཆོས་པ། །སྒྲུབ་བོ་དགའ་འོ་གསར་མ་པ། མ་རྙོག་མི་ལྷུང་དགེ་བ་ཅན། །ད་ནི་ཅི་ཕྱིར་ཀྱེ་ཀྱེ་བུ། །ཀྭ་ཡེ་གྲོགས་དག་བགྲོད་ཅིང་མཆིས། །བདེ་ཞིང་དགྱེས་ཞེས་ཡོད་ཅེས་ཐོས། །གསལ་ཞེས་མཛེས་ཞེས་ཞད་ཅིག་གདའ། །ནམ་ཞིག་གྲོས་ཤིག་གདབ་ཅེའོ། །སུ་ཡོད་ཅེ་ན་གང་ཞེ་ན། །མ་བྱས་ཞེ་ན་བྱོས་ཤིག་གུ། །འཁོད་ཀྱང་འགྲོ་བའང་དྲན་ན་ཡང༌། །རྒྱུག་གམ་འདོང་ངམ་སྡོད་དམ་ཅི། །མདུན་ནམ་རྒྱབ་བམ་ལེགས་བསམ་མམ། །</span><span class="tibetan-external-citations">བྱའམ་འཆར་རམ་ཅང་ཐལ་ལམ། །རྒྱས་སམ་དེ་དག་དཔལ་འབྱོར་རྣམས། །མཁས་ཏེ་འཆད་དེ་ཀུན་ཆུབ་སྟེ། །ཇི་སྙེད་བདེ་དང་ལྡན་ནོ་ལོ། </span><span class="front-title">།ལྟ་བུ་དང༌། ཡང་སྦྱར་ཡུལ་ལ་མི་ལྟོས་པར་ཡང་རང་ཉིད་ཀྱི་བརྗོད་དོན་གསལ་བར་མཚོན་པ་ཅན་གྱི་ཕྲད་ནི། གང༌། ཅི། དེ། འདི། སུ། ཡང༌། ནམ། སླར། འོ་ན། ལ་ལ། ཇི། ཞེས་པ་ལྟ་བུ་ཕྲད་རྐྱང་པ་རྣམས་དང༌། ཕྲད་གཉིས་གསུམ་སོགས་འདུས་པ། གང་དག དེ་དག གང་རྣམས། དེ་རྣམས། ཇི་སྙེད། དེ་སྙེད། ཅི་ནས་ཀྱང་ལྟ་བུ་མང་པོ་རྣམས་སོ། །ཡང་ལས་གང་ཞིག་བྱེད་པོ་གཞན་དང་དངོས་སུ་འབྲེལ་བའི་དབང་དུ་བྱས་ནས་བྱེད་པ་པོའི་དངོས་པོ་དེ་ཉིད་དང་དེའི་བྱེད་པ་དང་བཅས་པ་ལ་ནི་བདག་ཅེས་བྱ་ཞིང༌། དེས་བསྒྲུབ་པར་བྱ་བའི་ཡུལ་གྱི་དངོས་པོ་བྱ་བ་དང་བཅས་པ་ལ་ནི་གཞན་ཞེས་བྱའོ། །དེ་བཞིན་དུ་བྱེད་པོ་གཞན་དང་དངོས་སུ་འབྲེལ་མ་འབྲེལ་ཇི་ལྟར་ཡང་</span><span class="front-title">རུང་བྱ་བ་བྱས་ཟིན་པ་ནི་དུས་འདས་པ་དང༌། བྱ་བ་བྱེད་པར་འགྱུར་བ་ནི་དུས་མ་འོངས་པ་དང༌། བྱ་བ་བྱེད་བཞིན་པ་ནི་དུས་ད་ལྟ་བ་ཡིན་ནོ། །གཞན་དུ་བྱེད་པའི་ལས་དང་བྱ་བའི་ལས་ཞེས་ལས་ཀྱི་ཚིག་ལ་གཉིས་སུ་དབྱེ་བའང་དབྱེ་བ་དེ་དག་ཏུ་འདུས་ཏེ་དུས་གསུམ་གྱི་དབང་གིས་བྱེད་པའི་ལས་ནི་དུས་ད་ལྟ་བ་དང༌། བྱ་བའི་ལས་ནི་དུས་མ་འོངས་པར་འདུ་ཞིང་བདག་གཞན་གྱི་དབང་གིས་བྱེད་པ་པོ་གཞན་དང་དངོས་སུ་འབྲེལ་བའི་བྱེད་པ་བདག་དང་བྱ་བ་གཞན་ཡིན་པ་བཤད་མ་ཐག་པ་ལྟར་རོ། །དེས་ན་དུས་གསུམ་གྱི་དབྱེ་བས་ནི་བྱེད་ལས་དང་འགྲེལ་བའི་ངག་གི་སྦྱོར་བ་ཐམས་ཅད་ལ་ཁྱབ་ཅིང༌། བདག་གཞན་གྱི་དབྱེ་བས་ནི་དེ་ཙམ་དུ་ཁྱབ་པ་མ་ཡིན་ཀྱང༌། བྱེད་པ་པོ་དང་བྱ་བའི་ཡུལ་གྱི་སྒྲ་རྣམས་བསྡུ་བའི་ཕྱིར་བདག་གཞན་གྱི་དབྱེ་བ་ཟུར་དུ་བྱུང་བ་ཡིན་ནོ། །དེ་ལ་བྱེད་པ་པོ་བདག་གི་དངོས་པོའི་སྒྲ་ནི། སྒྲུབ་</span><span class="front-title">པ་པོ། སྟོན་པ་པོ། སྒྲུབ་བྱེད། སྟོན་བྱེད་ལྟ་བུ། དེའི་བྱེད་པའི་ཚིག་གསལ་བར་བྱེད་པ། སྒྲུབ་པར་བྱེད་པ། སྟོན་པར་བྱེད་པ། སྒྲུབ་བོ། །སྟོན་ཏོ་ལྟ་བུ། བྱ་བའི་ཡུལ་གཞན་གྱི་དངོས་པོའི་སྒྲ། བསྒྲུབ་པར་བྱ་བ། བསྟན་པར་བྱ་བ། བསྒྲུབ་བྱ། བསྟན་བྱ་ལྟ་བུ། དེའི་བྱ་བའི་ཚིག་བསྒྲུབ་པར་བྱ། བསྟན་པར་བྱ། བསྒྲུབ་བོ། །བསྟན་ནོ་ལྟ་བུ་དང༌། དེར་མ་འདུས་པ་དུས་གསུམ་ལས་འདས་པའི་སྒྲ། བསྒྲུབས། བསྟན། གྲུབ་ལྟ་བུ། ད་ལྟ་བའི་སྒྲ། སྒྲུབ་བཞིན་པ། སྟོན་བཞིན་པ། འགྲུབ་པར་བྱེད། འཆད་པར་བྱེད་ལྟ་བུ། མ་འོངས་པའི་སྒྲ། འགྲུབ་པར་འགྱུར། འཆད་པར་འགྱུར། འགྲུབ་བོ། འཆད་དོ། །འགྲུབ་པར་བྱ། འཆད་པར་བྱ་ལྟ་བུ་མང་པོ་རྣམས་སོ། །དེ་ལ་ལྕགས་གསེར་དུ་བསྒྱུར་ལྟ་བུ་བྱེད་པ་པོ་དང་དངོས་སུ་འབྲེལ་བ་དང༌། ལྕགས་གསེར་དུ་གྱུར་ལྟ་བུ་བྱེད་པ་པོ་དང་དངོས་སུ་མ་འབྲེལ་པའོ། །</span></p>
			<p id="_idParaDest-10" class="tibetan-sabche1"><span class="tibetan-sabche">དྲུག་པ་</span><span class="tibetan-sabche">༼བཀླག་ཐབས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཐོག་མར་ང་རོ་ཕྱིས་ནས་སྦྱོར་ཀློག་སྦྱང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གནས་དང་བྱེད་རྩོལ་རང་མཐུན་དབྱུང་ཞིང་བརྗོད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བྱང་ནས་གང་ལ་གང་གིས་ཇི་ལྟ་བུར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཅི་ཕྱིར་འཇུག་སོགས་ཐུ་མིའི་གཞུང་བཟང་བསླབ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བརྗོད་པའི་ཕྱི་མོ་སངས་རྒྱས་ཕྲིན་ལས་སོ། །</span></p>
			<p class="tibetan-commentary-non-indent"><span class="front-title">བསླབ་ཚུལ་གྱི་གོ་རིམ་ཡང་ཐོག་མར་ང་རོ་ལ་སྦྱང་བར་བྱ་སྟེ། ང་རོ་ཞེས་པ་སྒྲ་ཙམ་ལ་འཇུག་པས་ཡི་གེ་རྐྱང་པ་རྣམས་རང་རང་གི་སྐྱེ་གནས་དང་མཐུན་པ་དང༌། དབྱངས་ལྡན་རྣམས་ཀྱང་སོ་སོའི་ང་རོ་དབྱུང་ཚུལ་བཅས་ཡི་གེ་རེ་རེ་ནས་ཀློག་པའི་སྒྲ་གདངས་ལ་སྦྱང་བར་བྱ་ཞིང༌། དེ་ལ་གོམས་ནས་སྔོན་རྗེས་མིང་གཞི་གསུམ་ཚེག་</span><span class="front-title">བར་གཅིག་ཏུ་སྦྱོར་བའི་ཀློག་ཚུལ་སྦྱང༌། དེ་དག་ཀྱང་གོང་སྨོས་ལེགས་སྦྱར་གྱིས་རིགས་འགྲེས་ཏེ་སོ་སོའི་སྐྱེ་གནས་བྱེད་པ། ཕྱི་ནང་གི་རྩོལ་བ་རང་རང་དང་མཐུན་པར་དབྱུང་ཞིང་བརྗོད་དེ་ཞིབ་པར་རྗེ་བཙུན་བསོད་ནམས་རྩེ་མོའི་གསུང་རབ་ལ་སོགས་ལས་རྟོགས་པར་བྱའོ། །ཀློག་ལེགས་པར་བྱང་ནས་སྔོན་རྗེས་ཀྱི་འཇུག་པ་རྣམས་ཡུལ་གང་ལ་འཇུགའཇུག་པོ་གང་གིས་འཇུག ཚུལ་ཇི་ལྟར་འཇུགདགོས་པ་ཅིའི་ཕྱིར་འཇུག་པ་ལ་སོགས་པའི་རྣམ་གཞག་ཞིབ་མོ་ཐུ་མི་སཾ་བྷོ་ཊའི་གཞུང་བཟང་སུམ་ཅུ་པ་དང་རྟགས་ཀྱི་འཇུག་པ་ལ་བསླབ་པར་བྱ་སྟེ། གཞུང་འདི་ནི་གངས་ཅན་གྱི་ལྗོངས་འདིར་བརྗོད་པ་ཐམས་ཅད་འབྱུང་བའི་ཕྱི་མོའམ་རྩ་བ་སངས་རྒྱས་ཀྱི་ཕྲིན་ལས་སུ་གྲུབ་པ་ཡིན་གྱི་གང་ཟག་གི་བློས་རྣམ་པར་བརྟག་པ་ཙམ་ནི་མ་</span><span class="front-title">ཡིན་ནོ། །</span></p>
			<p id="_idParaDest-11" class="tibetan-sabche1"><span class="tibetan-sabche">བདུན་པ་༼འཇུག་པའི་གནས་བརྒྱད་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཀུན་ཀྱང་ཟིན་པའི་སྒྲ་དང་ཡུལ་གྱི་སྐད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ངོ་བོའི་མིང་དང་མཚོན་བྱེད་མཚན་མ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གོ་བྱེད་བརྡ་དང་ཐ་སྙད་ཤེས་བརྗོད་འཇུག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚིག་དོན་གནས་བརྒྱད་སྒྲ་དོན་འདྲེས་འཛིན་བློ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དོན་དམིགས་སྒྲ་བྱུང་མཐུན་སྣང་ཐུན་མོང་གྲགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">མངོན་ཞེན་རིམ་པའི་ཆོས་ལྔ་ལྡན་པར་སྐྱེ། །</span></p>
			<p class="tibetan-commentary-non-indent"><span class="front-title">ཡི་གེས་དོན་སྟོན་པར་བྱེད་པ་ཀུན་ཀྱང་འཇུག་པའི་གནས་བརྒྱད་ལ་བརྟེན་པ་ཡིན་ཏེ། </span></p>
			<p class="tibetan-commentary-non-indent"><span class="front-title">བརྒྱད་ནི། སྒྲ་དང་སྐད། མིང་དང་མཚན་མ། བརྡ་དང་ཐ་སྙད། ཚིག་དང་དོན་རྣམས་སོ། དེ་ལ་སྒྲ་ནི་འདིར་ཟིན་པའི་སྒྲ་སེམས་ཅན་དུ་སྟོན་ཅིང་ལུང་སྟོན་པའོ། །སྐད་ནི་འཕགས་བོད་རྒྱ་ནག་ལ་སོགས་པ་རང་རང་གི་ཡུལ་གྱི་བརྡ་གོ་བར་བྱེད་པའོ། །མིང་ནི་ངོ་བོ་ཉིད་ཀྱི་ཚིག་བླ་དྭགས། ཆོས་མངོན་པའི་ལུགས་ཀྱི་ཡི་གེ་འདུས་པའི་བདག་ཉིད་ཅན་དང༌། བརྡ་སྤྲོད་པའི་ལུགས་ཀྱི་རྣམ་དབྱེའི་མཐའ་ཅན། བུམ་པ། སེང་གེ་ལ་སོགས་པ་བརྗོད་པ་དེས་དོན་ལ་བློ་གཞོལ་བར་བྱེད་པས་ནཱ་མ་སྟེ་མིང་ཞེས་བྱ་ལ། དོན་དེ་མཚོན་པར་བྱེད་ཅིང་སྣང་བར་ནུས་པའི་ཆ་ནས་མཚན་མ་ཞེས་བྱའོ། །བརྡ་ནི་དོན་དེ་ལ་ཐ་སྙད་བྱ་བའི་ཕྱིར་ཐོག་མར་མིང་དུ་བཏགས་པ་སྟེ། གོ་བར་བྱེད་པ་དང་སྨྲ་བར་བྱེད་པའི་དུས་ཅན་ནོ། །ཐ་སྙད་ནི་འཇུག་པར་བྱེད་པའི་</span><span class="front-title">བདག་ཉིད་ཤེས་བརྗོད་འཇུག་གསུམ་གྱི་རང་བཞིན་ཅན་ཏེ། དེའང་འདི་ཀ་བ་ཡིན་ནོ་སྙམ་པའི་ཤེས་པ་ནི་བཏགས་པའི་ཤེས་པ་དང༌། ཀ་བ་ཞེས་སྨྲ་བར་བརྗོད་པ་ནི་བརྗོད་པ་དང༌། ཀ་བ་ཡིན་པས་ཁང་ཁྱིམ་བྱེད་པར་རྩོམ་པ་ནི་འཇུག་པ་སྟེ། སྤྱི་དངོས་ལ་མེད་ཀྱང་འཇུག་ལྡོག་བྱེད་པའི་ཕྱིར་ནན་གྱིས་བཏགས་པ་སྟེ། གདུང་འདེགས་ཀྱི་ཤིང་ལ་ཀ་བ་ཞེས་བཏགས་པ་ལྟ་བུའོ། །དེ་དག་ཀྱང་དོན་དེའི་ངོ་བོ་ཙམ་བརྗོད་པའི་ཆ་ནས་མིང་དང༌། དོན་དེ་མཚོན་པར་བྱེད་པས་མཚན་མ་ཐ་སྙད་ཀྱི་ཕྱིར་སྔར་མེད་པ་གློ་བུར་དུ་འདོད་པས་སྦྱར་བ་བརྡ་དང༌། དེ་ཉིད་འཇུག་ལྡོག་བྱེད་པའི་ཕྱིར་བརྗོད་པས་ཐ་སྙད་དོ། །ཚིག་ནི་ཆོས་མངོན་པའི་ལུགས་ཀྱིས། མིང་འདུས་ནས་དོན་གྱི་ཁྱད་པར་བརྗོད་པ་སྟེ། འདུས་བྱས་མི་རྟག་ཅེས་པ་ལ་སོགས་པ་ལྟ་བུའོ། །བརྡ་སྤྲོད་པའི་ལུགས་ཀྱིས་རྣམ་དབྱེ་ཏིང྄་སུ་པ྄་གང་རུང་གི་མཐའ་ཅན་དོན་</span><span class="front-title">གྱི་ངོ་བོ་དང་ཁྱད་པར་ཅི་རིགས་པ་བརྗོད་པའོ། །དོན་ནི་ཆོས་རྣམས་ཀྱི་གནས་ལུགས་ཇི་ལྟར་གནས་པ་ཉིད་དོ། །དེ་ལྟར་གནས་བརྒྱད་པོ་དེ་དག་ལ་ཡི་གེ་དག་ཇི་ལྟར་འཇུག་ན་སྒྲ་དང་དོན་གཅིག་ཏུ་བསྲེས་ནས་འཛིན་པའི་བློའི་དབང་གིས་འཇུག་སྟེ། བློ་དེ་སྐྱེ་བ་ལ་ཡང༌། བརྡ་བྱེད་པའི་དུས་ན་ཤེས་པ་གཞན་ལས་ཁྱད་པར་དུ་བྱེད་པའི་ཆོས་ལྔ་དང་ལྡན་པ་དགོས་ཏེ། དོན་ལ་དམིགས་པ་དང༌། སྒྲ་ལས་བྱུང་བ་དང༌། མཐུན་པར་སྣང་བ་དང༌། ཐུན་མོང་དུ་གྲགས་པ་དང༌། མངོན་པར་ཞེན་པ་རྣམས་སོ། །དེ་དག་སོ་སོའི་ནུས་པ་ཡང༌། དོན་ལ་དམིགས་པས་ནི་དོན་སྤྱིའི་ནུས་པ་སྐྱེད་པར་བྱེད་དོ། །སྒྲ་ལས་བྱུང་བ་ནི་སྒྲ་སྤྱིའི་རྣམ་པ་སྐྱེད་པར་བྱེད་དོ། །མཐུན་པར་སྣང་བ་དང༌། ཐུན་མོང་དུ་གྲགས་པས་ནི་ཞེན་པ་སྐྱེ་ཞིང་གཞན་ལ་གོ་བར་ནུས་སོ། །མངོན་པར་ཞེན་པས་ནི་མིང་དང་མིང་ཅན་འབྲེལ་བར་བྱེད་དོ། །དེ་ལྟར་རིམ་པར་</span><span class="front-title">སྐྱེ་བའི་ཆོས་དང་ལྡན་པ་ལས་མིང་ལ་སོགས་པ་སྐྱེ་བ་དང༌། མངོན་པར་ཞེན་པའི་རིམ་པ་ལའང་བཞི་ལ་སོགས་པ་དབྱེ་བའི་ཚུལ་ཞིབ་མོ་ནི་གནས་བརྒྱད་རྩ་འགྲེལ་སོགས་ལས་རྟོགས་པར་བྱའོ། །</span></p>
			<p id="_idParaDest-12" class="tibetan-sabche1"><span class="tibetan-sabche">གཉིས་པ་ཐུན་མོང་གི་རིག་པའི་གནས་རྣམས་བཤད་པ་ལ་གཉིས། དགོས་འབྲེལ་གྱིས་མཚམས་སྦྱར་བ། རིག་གནས་དངོས་བཤད་པའོ། །དང་པོ་༼དགོས་འབྲེལ་གྱིས་མཚམས་སྦྱར་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱལ་བའི་སྲས་ཀྱིས་མི་བསླབ་ཤེས་བྱའི་གནས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མ་མཆིས་དེ་བས་ཚར་གཅོད་རྗེས་བཟུང་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཀུན་ཤེས་བྱ་ཕྱིར་རིག་པའི་གནས་ལ་བསླབ། །</span></p>
			<p class="tibetan-commentary-non-indent"><span class="front-title">ཐེག་ཆེན་གྱི་ལམ་ཞུགས་རྒྱལ་བའི་སྲས་པོ་རྣམས་ཆོས་འཚོལ་གྱི་སྐབས་སུ་རིག་པའི་གནས་ལྔ་སོགས་མི་བསླབ་པའི་ཤེས་བྱའི་གནས་ཅིའང་མ་མཆིས་ཏེ་ཐམས་ཅད་མཁྱེན་པའི་གོ་འཕང་བསྒྲུབ་པ་ན་རྒྱུ་དང་འདྲ་བའི་འབྲས་བུ་འབྱུང་བའི་ཕྱིར། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།</span><span class="tibetan-external-citations"> རྒྱལ་སྲས་རྣམས་ཀྱིས་མི་བསླབ་པའི། །དངོས་དེ་གང་ཡང་ཡོད་མ་ཡིན། །དེ་ལྟར་གནས་པའི་མཁས་པ་ལ། །བསོད་ནམས་མི་འགྱུར་གང་ཡང་མེད།</span><span class="front-title"> །ཅེས་དང༌། ཀླུ་སྒྲུབ་ཞབས་ཀྱིས། </span><span class="tibetan-external-citations">དེ་འདྲའི་ས་བོན་ཐམས་ཅད་ལས། །རྒྱུ་དང་འདྲ་བའི་འབྲས་བུ་འབྱུང༌། །ས་བོན་མེད་པར་འབྲས་ཡོད་པ། །ཤེས་ལྡན་གང་གིས་བསྒྲུབ་པར་ནུས།</span><span class="front-title"> །ཞེས་རྒྱུ་རིགས་འདྲ་</span><span class="front-title">ལས་འབྲས་བུ་རིགས་འདྲ་འབྱུང་ཚུལ་འདི་ནི་འཇིག་རྟེན་པའི་ལུགས་དང་ཡང་མཐུན་ལ། དེ་བས་ན་ཤེས་བྱ་ཀུན་ལ་བློ་སྦྱང་དགོས་པར་གྲུབ། དེའི་ཡང་ཐོག་མར་ཀླུ་སྒྲུབ་ཞབས་ཀྱིས། </span><span class="tibetan-external-citations">ཐ་སྙད་ལ་ནི་མ་བརྟེན་པར། །དམ་པའི་དོན་ནི་བསྟན་མི་ནུས། །དམ་པའི་དོན་ནི་མ་རྟོགས་པར། །མྱ་ངན་འདས་པ་འཐོབ་མི་འགྱུར།</span><span class="front-title"> །ཞེས་དོན་དམ་པའི་གནས་ལུགས་རྟོགས་པར་བྱེད་པའང་ཐ་སྙད་ལ་བརྟེན་དགོས་ཤིང༌། དེའི་གནས་ཐམས་ཅད་བསྡུ་ན་རིག་པའི་གནས་བཅུ་ལ་འདུ་ཞིང༌། དེའང་རིག་གནས་ཆུང་བ་ལྔ་པོ་སྒྲ་ལ་སོགས་པའི་ཡན་ལག་ཡིན་པས་གཙོ་བོར་རིག་པའི་གནས་ལྔ་དང༌། དེའང༌། སྒྲ་དང་ཚད་མས་ཚིག་དོན་ལ་འཁྲུལ་བ་ཚར་གཅོད། བཟོ་དང་གསོ་བས་གདུལ་བྱ་སྤྱི་དང་བྱེ་བྲག་རྗེས་སུ་འཛིན། ནང་དོན་རིག་པས་བདག་ཉིད་ཀུན་མཁྱེན་བསྒྲུ བ་པའི་ལམ་གྱི་རྣམ་པ་ཀུན་ཤེས་པར་བྱེད་པས་ན།</span><span class="front-title"> ཚར་བཅད། རྗེས་འཛིན། ཀུན་མཁྱེན་གྱི་རིག་གནས་གསུམ་དུའང་འདུས་པས་དེ་དག་ལ་བསླབ་པར་བྱ་སྟེ། མདོ་ལས། </span><span class="tibetan-external-citations">བྱང་ཆུབ་སེམས་དཔའ་རིག་པའི་དངོས་པོ་ལྔ་མ་བསླབས་ན་ནི་ནམ་དུའང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐམས་ཅད་མཁྱེན་པའི་ཡེ་ཤེས་འཐོབ་པར་མི་ནུས་སོ། །དེ་བས་ན་བླ་ན་མེད་པའི་བྱང་ཆུབ་འཐོབ་པར་བྱ་བའི་ཕྱིར་རིག་པའི་དངོས་པོ་ལྔ་བསླབ་པར་བྱའོ་</span><span class="front-title">ཞེས་དང༌། རྒྱལ་ཚབ་མ་ཕམ་པས། </span><span class="tibetan-external-citations">རིག་པའི་གནས་ལྔ་དག་ལ་བརྩོན་པར་མ་བྱས་ན། །འཕགས་མཆོག་གིས་ཀྱང་ཐམས་ཅད་མཁྱེན་ཉིད་འཐོབ་མི་འགྱུར། །དེ་བས་གཞན་དག་ཚར་བཅད་རྗེས་སུ་གཟུང་ཕྱིར་དང༌། །བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱ།</span><span class="front-title"> །ཞེས་གསུངས་སོ། །</span></p>
			<p id="_idParaDest-13" class="tibetan-sabche1"><span class="tibetan-sabche">གཉིས་པ་རིག་གནས་དངོས་བཤད་པ་ལ་གཉིས། རིག་ལམ་ཆེ་བ་དང༌། ཆུང་</span><span class="tibetan-sabche">བའོ། །དང་པོ་༼རིག་ལམ་ཆེ་བ་༽ལ་བཞི། སྒྲ། ཚད་མ། བཟོ། གསོ་བ་རིག་པའོ། །དང་པོ་༼སྒྲ་༽ལ་གསུམ། མདོར་བསྟན། རྒྱས་བཤད། དོན་བསྡུའོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཚིག་གི་འཁྲུལ་བ་སེལ་བྱེད་བརྡ་སྤྲོད་ནི། །</span></p>
			<p class="tibetan-root-text_tibetan-root-text-last-line"><span class="tibetan-root-text">རང་བཞིན་རྐྱེན་དང་རྣམ་འགྱུར་གསུམ་དུ་འདུ། །</span></p>
			<p class="tibetan-commentary-non-indent"><span class="front-title">རྗོད་བྱེད་ཚིག་གི་འཁྲུལ་བ་ཚར་གཅོད་ཅིང་སེལ་བར་བྱེད་པ་བརྡ་སྤྲོད་པའི་རིག་པ་ནི། རང་བཞིན་དང༌། རྐྱེན་དང༌། རྣམ་འགྱུར་གསུམ་དུ་འདུའོ། །</span></p>
			<p id="_idParaDest-14" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གསུམ། རང་བཞིན། རྐྱེན། རྣམ་འགྱུར་རྣམས་སོ་སོར་བཤད་པའོ། །དེའི་དང་པོ་༼རང་བཞིན་༽ལའང་གཉིས། བྱིངས་ཀྱི་རང་བཞིན། མིང་གི་རང་བཞིན་ནོ། །དང་པོ་༼བྱིངས་ཀྱི་རང་བཞིན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རང་བཞིན་བྱིངས་ལ་དྲུག་སྟེ་བཀླགས་མ་བཀླགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཉིས་ལྡན་མིང་རྐྱེན་གཉིས་ཀའི་བྱིངས་རྣམས་ཏེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བསྡུ་ན་ལས་བཅས་ལས་མེད་གཉིས་སུ་འདུ། །</span></p>
			<p class="tibetan-commentary-non-indent"><span class="front-title">རྐྱེན་སོགས་ཀྱིས་བསྒྲུབ་པར་བྱ་བའི་གཞི་ནི་རང་བཞིན་ཏེ། དེ་ལའང་དངོས་དང་བཏགས་པ་བ་གཉིས་ལས་ཁམས་སམ་བྱིངས་ནི་སྒྲའི་བསྒྲུབ་གཞི་དངོས་ཡིན་ལ་དེ་ལའང་ནང་གསེས་སུ་དབྱེ་ན་དྲུག་ཡོད་དེ། ༼༡༽ བྱིངས་མདོ་ལེའུ་དགུའི་ནང་དུ་བསྟན་པའི། བྷཱུ་ཡོད་པ་ལའོ། །ཙི་ཏཱི་སེམས་པར་བྱེད་པ་ལའོ། །ཞེས་སོགས་ནི་ཡོངས་སུ་བཀླགས་པའི་བྱིངས། ༼༢༽ ཨ་དོ་ལ་ཡ་ཏི་ལ་སོགས་པ་མདོ་འགྲེལ་གང་དུའང་མེད་པ་འཇིག་རྟེན་གྱི་ཉེར་སྤྱོད་ལ་གྲགས་པ་ནི་ཡོངས་སུ་མ་བཀླགས་པའི་བྱིངས། ༼༣༽ ཛུ་དང་སྐ་ལ་སོགས་པ་མདོ་དང་རྒྱ་འགྲེལ་གྱི་ཟུར་ནས་ཐོན་ཅིང་བྱིངས་ཀྱི་ཚོགས་སུ་མ་བཀླགས་པ་ནི་མདོའི་བྱིངས་སམ་གཉིས་ཀ་ལྡན་པས་ཡོངས་སུ་བཀླགས་ཤིང་མ་བཀླགས་པའི་བྱིངས། ༼༤༽ སན྄་ལ་སོགས་པ་ལས་ཡ་ཀ྄འི་རྐྱེན་སྦྱོར་བའི་ཡུལ་ཀཎྜཱུ་ལ་</span><span class="front-title">སོགས་པ་ཉི་ཤུ་པོ་རྣམས་ནི་མིང་ཡང་ཡིན་ཏེ་ཀཎྜཱུ་ལུས་གཡའ་བའི་སྐད་དོད་ཡིན་ལ་བྱིངས་ཀྱང་ཡིན་ཏེ་སླར་ཡ་ཀ྄འི་རྐྱེན་འཇུག་པའི་ཕྱིར་མིང་གི་བྱིངས། ༼༥༽ བྱིངས་གང་ཡང་རུང་བ་ལ་སན྄་ལ་སོགས་པའི་རྐྱེན་བཅུ་གཉིས་གང་རུང་སྦྱར་བས་དེའི་མཐའ་ཡང་བྱིངས་ཉིད་དུ་འགྱུར་བ་ནི་རྐྱེན་གྱི་བྱིངས། ༼༦༽ ཡོངས་སུ་བཀླགས་པའི་བྱིངས་ལས་མིང་དུ་བསྒྲུབ་པའི་ཕྱིར་རམ། མིང་རྣམས་ལས་ཀྱང་བྱིངས་ཉིད་དུ་བསྒྲུབ་པའི་ཕྱིར་ཀྭིཔ྄་ལ་སོགས་པའི་རྐྱེན་ཕྱིས་པའི་མཐའ་རྣམས་མིང་དང་རྐྱེན་མཐའ་གཉིས་ཀའང་ཡིན་ལ། སླར་ཀུན་བཤད་ཀྱི་སྒྲུབ་པའང་འཇུག་པའི་ཕྱིར་དེ་ལ་ལྟོས་ནས་བྱིངས་སུའང་འགྱུར་བས་རྐྱེན་དང་མིང་གི་བྱིངས་རྣམས་ཏེ་དེ་ལྟར་དྲུག་གོ། །དེ་དག་ཀྱང་བསྡུ་ན་ལས་བཅས་ལས་མེད་གཉིས་སུ་འདུ་སྟེ། དེའང་པུཉྫ་རཱ་ཛར། </span><span class="tibetan-external-citations">རྟོག་པ་ཤེས་པ་མཐོང་བའི་ཚེ། །བཟའ་བ་དང་ནི་འཁྲུག་པ་དང༌། །བྱེད་པ་འཚོང་བ་འཛིན་དང་</span><span class="tibetan-external-citations">རྐུ། །སྦྱིན་པ་མཆོད་པ་འདོད་དང་རེག །དུད་པ་བསྟོད་པ་ཆགས་དང་བཟོད། །གསོ་བ་སེམས་པ་འགྲོ་འགོགས་སོགས། །སྨྲ་བ་གསོད་པ་ལ་སོགས་ལས། །བརྗོད་པས་ལས་དང་བཅས་པར་ཤེས།</span><span class="front-title"> །ཞེས་གསུངས་པ་ལྟར་བྱིངས་གང་ཞིག་རྟོག་པ་དང་ཤེས་པ་དང་མཐོང་བ་དང་ཐོས་པ་ལ་སོགས་པ་ལྟ་བུ་བྱ་བ་དང་ལྡན་པ། བྱ་བ་དེའི་ཡུལ་ལ་རྣམ་དབྱེ་གཉིས་པ་ལས་ཀྱི་རྣམ་དབྱེ་འཇུག་དགོས་པའི་ཕྱིར་བྱེད་པ་དང་བཅས་པ་ནི་ལས་བཅས་ཡིན་ལ། མཚོ་ལྡན་མའི་རབ་བྱེད་ལས། </span><span class="tibetan-external-citations">ངོ་ཚ་ཡོད་དང་གནས་མེལ་ཚེ། །འཕེལ་ཟད་འཇིགས་དང་འཚོ་དང་འཆི། །ཉལ་བ་རྩེད་མོ་འོད་གསལ་དོན། །བྱིངས་ཚོགས་དེ་རྣམས་ལས་མེད་བཤད།</span><span class="front-title"> །ཅེས་པས། ཤཱིང྄་ཉལ་བ་ལའོ། །ཞེས་པ་ལྟ་བུའི་བྱིངས་རྣམས་ནི་ལས་ཀྱི་རྣམ་དབྱེ་ལ་ལྟོས་མི་དགོས་པར་ངོ་བོ་ཉིད་ཀྱིས་བྱ་བ་འབྱུང་བར་གྲུབ་པས་ལས་མེད་པ་ཞེས་བྱའོ། །འདིར་བརྡ་སྤྲོད་པ་</span><span class="front-title">མ་སྦྱངས་པ་ལ་དཔེར་མཚོན་ན། བྱིངས་ཞེས་བྱ་བ་ནི་བོད་ཀྱི་ཡི་གེ་ཀ་ལ་སོགས་པ་ལྟ་བུ་དེ་ཁོ་ནས་དོན་མི་སྟོན་པ་ཡིན་ཏེ། བྷཱུ་ཡོད་པ་ལའོ། །ཞེས་པས་ཡོད་པའི་ཁམས་ཙམ་ལས་གང་ཡང་མི་སྟོན། རྐྱེན་སྦྱར་བ་ནི་སྔོན་རྗེས་ཀྱི་འཇུག་པ་སྦྱར་བ་ལྟ་བུ་སྟེ། ཀ་ལ་སྔོན་འཇུག་བ་དང་རྗེས་འཇུག་འ་སྦྱར་བས་བཀའ་ཞེས་གསུང་རབ་ལ་སོགས་པའི་དོན་སྟོན་པ་སྟེ། བྷཱུ་ལ་རྐྱེན་ཨཙ྄་སྦྱར་བས་བྷ་བ་གྲུབ་པ་སྲིད་པ་ལ་འཇུག གྷཉ྄་སྦྱར་བས་བྷཱ་བ་གྲུབ་པ་དངོས་པོ་ལ་འཇུག་པ་སྟེ་བྱིངས་ལས་མིང་དུ་གྲུབ་པ་ཡིན། རྣམ་འགྱུར་ནི་བོད་སྐད་ལ་ཡ་ར་ལ་འདོགས་གཟུགས་གཞན་དུ་འགྱུར་བ་ལྟར། འདིར་ཡང་བྱིངས་བྷཱུ་ལ། རྐྱེན་ཨཙ྄་སྦྱར་བས་གཟུགས་གཞན། བྷ་བ་ཞེས་པར་སོང་བ་སོགས་རིགས་ཤིན་ཏུ་མང༌། རྣམ་དབྱེ་ལེགས་སྦྱར་ལ་ཏིང྄་དང་</span><span class="front-title">སུཔ྄་རིགས་གཉིས་ཡོད་ཅིང་བོད་སྐད་ལ་གཅིག་ལས་མེད་པ་དེའི་ཚུལ་ནི་གོང་སྨོས་ལྟར་རོ། །</span></p>
			<p id="_idParaDest-15" class="tibetan-sabche1"><span class="tibetan-sabche">གཉིས་པ་༼མིང་གི་རང་བཞིན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མིང་གི་རང་བཞིན་རྟགས་གསུམ་དག་པ་འདྲེས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཏིབས་དང་ཉེར་སྒྲུབ་ཀུན་འཇུག་མི་གསལ་དྲུག །</span></p>
			<p class="tibetan-commentary-non-indent"><span class="front-title">སུཔ྄འི་རྣམ་དབྱེ་སྦྱོར་ཡུལ་ལ་ལྟོས་ནས་རང་བཞིན་བཏགས་པའང་བཞག་པ་མིང་གི་རང་བཞིན་ནི། སྤྱིར་སྐྱེས་པ་བུད་མེད་མ་ནིང་སྟེ་རྟགས་གསུམ་གང་རུང་གི་མཐའ་རུ་གནས་ཤིང༌། དེའི་ནང་གསེས་དབྱེ་བས་རྟགས་དྲུག་ཏུའང་འགྱུར་ཏེ། ༼༡༽ དེ་</span><span class="front-title">ལ་</span><span class="tibetan-commentary">བྲྀ</span><span class="front-title">ཀྵཿཤིང་ལྟ་བུ་སྐྱེས་པ། ཁནྡཱ། མལ་ཁྲི། ལྟ་བུ་བུད་མེད། ཀུནྚཾ་མེ་ཐབ་ལྟ་བུ་མ་ནིང་སྟེ་རང་རང་གི་རྟགས་མཐའ་དེ་ལ་རྟགས་གཞན་གྱི་བྱ་བ་མི་འཇུག་པ་ནི་དག་པའི་རྟགས། ༼༢༽ པུ་རུ་ཥཿ སྐྱེས་བུ། པུ་རུ་ཥཱི། སྐྱེས་བུ་མོ། ལྟ་བུ་ཕོ་མོ་བརྗོད་པའི་སྒྲ་རྣམས་སྐྱེས་པ་དང་བུད་མེད་གཉིས་ཀྱི་རྟགས་གྱི་ཆོ་ག་འཇུག་པ། </span><span class="tibetan-commentary">གྷྲྀ</span><span class="front-title">ཏཿ གྷྲི་ཏཾ། མར་ལྟ་བུ་སྐྱེས་པ་དང་མ་ནིང་གཉིས་ཀྱི་ཆོ་ག་འཇུག་པ་སྟེ། རྟགས་གཉིས་ཀྱི་ཆོ་ག་འདྲེས་པ་རྣམས་ནི་འདྲེས་པའི་རྟགས། ༼༣༽ པཱཏྲཿ པྲཏྲཱི། པཏྲཾ། ལྷུང་བཟེད་ལྟ་བུ་སྒྲ་གཅིག་ལ་རྟགས་གསུམ་ཀ་སྦྱར་དུ་ཡོད་པ་ནི་གཏིབས་པའི་རྟགས། ༼༤༽ རྟགས་དེ་ཉིད་ཁ་དོག་དང་ཡོན་ཏན་ལ་སོགས་པ་ཁྱད་གཞི་ལས་ཁྱད་ཆོས་འབྱེད་པར་བྱེད་པ། ཤུཀླཿ ཤུཀླཱ། ཤུཀླཾ། དཀར་པོ། པཊུཿ པཊྲཱིཿ པཊུ། མཁས་པ་ལྟ་བུ་ནི་ཉེ་བར་སྒྲུབ་པའི་རྟགས། ༼༥༽ འདོད་འཇོ་ལས། </span><span class="tibetan-external-citations">གྲོང་དང་བློན་པོ་སོགས་དང་རྟགས། །རང་བཞིན་བྷ་ག་པྲ་</span><span class="tibetan-external-citations1">ཀྲྀ</span><span class="tibetan-external-citations">་ཏིཿ སྙིང་སྟོབས་རྡུལ་དང་མུན་པ་རྣམས། །མཉམ་པའི་གནས་སྐབས་</span><span class="tibetan-external-citations">ལ་ཡང་བལྟ། །ཞེས་བྱཱ་ཌིས་སོ། །འཁོར་བའི་ལམ་དང་དགའ་བ་ཡི། །བུ་ག་པྲ་</span><span class="tibetan-external-citations1">ཀྲྀ</span><span class="tibetan-external-citations">་ཏིཿནི་མོ། </span><span class="front-title">།ཞེས་སྐབས་གསུམ་གྱི་ལྷག་མ་ལས་ཀྱང་རྣམ་གྲངས་སུའོ། །ཞེས་པྲ་</span><span class="tibetan-commentary">ཀྲྀ</span><span class="front-title">་ཏི་གཅིག་པུའི་སྒྲ་དོན་མང་པོ་དེ་དག་ལ་འཇུག་པས། སྡེབ་སྦྱོར་ལ་སྒྲ་དེ་གང་འཇུག་རྟགས་ཀྱི་ངེས་པ་ལ་ལྟོས་དགོས་ཏེ། པྲ་</span><span class="tibetan-commentary">ཀྲྀ</span><span class="front-title">་ཏིཿཞེས་པའི་རྟགས་སུ་བསྒྲུབས་ན་རང་བཞིན་དང༌། གྲོང་པ་སྟེ་ཆང་འཚོང་རྫ་མཁན་སོགས་ལ་འཇུག་པ་དང༌། པྲ་</span><span class="tibetan-commentary">ཀྲྀ</span><span class="front-title">་ཏི། བུད་མེད་ཀྱི་རྟགས་སུ་བསྒྲུབས་ན་སྐྱེ་གནས་སོགས་ལ་འཇུག་པར་ཤེས་དགོས་པ་ནི་ཀུན་ཏུ་འཇུག་པའི་རྟགས། ༼༦༽ ཨུཙྪིཿ མཐོན་པོ་ལྟ་བུ་མི་ཟད་པའི་སྡེ་ཚན་ལས་བྱུང་བའི་སྒྲའི་གཟུགས་མང་པོ་ལ་རྣམ་དབྱེ་ཐམས་ཅད་འཇིག་པར་འགྱུར་བས་གཟུགས་ཀྱི་དབྱེ་བ་མེད་པ་ལ་སོགས་པ་མི་གསལ་བའི་རྟགས་ཞེས་བྱ་སྟེ་དེ་ལྟར་ན་མིང་གི་རང་བཞིན་དྲུག་གོ། །</span></p>
			<p id="_idParaDest-16" class="tibetan-sabche1"><span class="tibetan-sabche">གཉིས་པ་༼རྐྱེན་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྐྱེན་ནི་བྱིངས་ཉིད་བྱིངས་སྒྲུབ་སན྄་ལ་སོགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བྱིངས་ལས་ཚིག་སྒྲུབ་ཏིང྄འི་རྣམ་དབྱེ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བྱིངས་ལས་མིང་སྒྲུབ་</span><span class="tibetan-root-text1">ཀྲྀ</span><span class="tibetan-root-text">ཏྲ་རྣམས་བྱིངས་དང་འབྲེལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མིང་ལ་ཀྱཙ྄་སོགས་སྦྱར་མིང་ཉིད་བྱིངས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བུད་མེད་རྐྱེན་སྦྱར་རྟགས་ཉིད་རྟགས་སུ་སྒྲུབ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ཕན་སྦྱར་བས་མིང་ཉིད་མིང་སོགས་ཏེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སུཔ྄་སྦྱར་མིང་ལས་ཚིག་ཏུ་སྒྲུབ་པར་བྱེད། །</span></p>
			<p class="tibetan-commentary-non-indent"><span class="front-title">བྱིངས་ལས་སྟོན་བྱེད་ཀྱི་སྒྲར་སྒྲུབ་པར་བྱེད་པའི་རྐྱེན་ལ་ཤིན་ཏུ་མང་ཡང་བསྡུ་ན་རྣམ་པ་བདུན་དུ་འདུས་པ་ཡིན་ཏེ། ༼༡༽ བྱིངས་ཉིད་སླར་ཡང་བྱིངས་སུ་སྒྲུབ་ཅིང་དེའི་མཐར་རྐྱེན་གཞན་འཇུག་པ་སནྲ་ལ་སོགས་པའི་རྐྱེན་རྣམས་དང༌། ༼༢༽ བྱིངས་ལས་ཚིག་ཏུ་སྒྲུབ་པར་བྱེད་པ་ལ྄་ཡིག་དབྱངས་མེད་བསྒྱུར་བའི་ཏིང྄འི་རྣམ་དབྱེ་བཅོ་བརྒྱད་དེ་ཀ་ལཱ་པར་ཀུན་བཤད་ཏི་སོགས་ཀྱི་རྣམ་དབྱེ་བརྒྱ་དང་བརྒྱད་ཅུར་གྲགས་པ་བྱེད་དངོས་ལས་གསུམ་སྟོན་པར་བྱེད་པ་རྣམས་དང༌། ༼༣༽ བྱིངས་ལས་མིང་དུ་སྒྲུབ་པར་བྱེད་པ་</span><span class="tibetan-commentary">ཀྲྀ</span><span class="front-title">ཏ྄་ཡི་རྐྱེན་ཙཱནྡྲ་པར་སྐབས་དང་པོའི་རྐང་པ་ཕྱེད་གསུམ་དང༌། ཀ་ལཱ་པར་ལེའུ་ལྔས་རྒྱས་པར་བཤད་པ་རྣམས་ནི་བྱིངས་ཁོ་ན་དང་འབྲེལ་བ་ཡིན་ལ། ༼༤༽ མིང་གི་མཐར་ཀྱཙ྄་དང༌། སོགས་ཁོངས་ནས་ཀཱམྱ་ཏྲ་དང༌། </span><span class="tibetan-commentary">ནྀ</span><span class="front-title">ཙ྄་ལ་སོགས་པ་རྣམས་ནི་མིང་ཉིད་བྱིངས་སུ་སྒྲུབ་པར་བྱེད་པའི་རྐྱེན་དང༌། ༼༥༽ མིང་གི་མཐར་དཱིཥ་ཊཱཔ྄་ཙཱཔ྄་སོགས་བུད་མེད་ཀྱི་རྐྱེན་སྦྱར་བ་ནི་རྟགས་ཉིད་རྟགས་སུ་སྒྲུབ་པའི་རྐྱེན་དང༌། ༼༦༽ ཙཱནྡྲ་པར་</span><span class="front-title">རྐང་པ་དགུ་ཙམ་གྱིས་ཤིན་ཏུ་རྒྱས་པར་བསྟན་པ་གཙོ་བོར་མིང་དང་འགའ་ཞིག་ཚིག་མཐར་ཡང་སྦྱོར་བས་སྦྱོར་ཡུལ་གྱི་ངག་དེ་ལ་ཕན་འདོགས་པར་བྱེད་པ་དེ་ཕན་དུ་གྲགས་པ་སྟེ་མིང་ཉིད་མིང་དུ་སྒྲུབ་པ་དང༌། སོགས་ཁོངས་ནས་ཚིག་ཏུ་སྒྲུབ་པའི་རྣམ་དབྱེ་དངོས་མིན་ཀྱང་དེ་དང་ཆ་འདྲ་བར་བྱེད་པའང་ཁ་ཅིག་ཡོད་པ་དང༌། ༼༧༽ རྟགས་གསུམ་མཐར་སུཔ྄འི་རྣམ་དབྱེ་བདུན་གསུམ་ཉེར་གཅིག་སྦྱར་བས་བྱེད་ཅན་དྲུག་དང་འབྲེལ་བ་ལ་སོགས་པའི་དོན་སྟོན་པར་བྱེད་པ་མིང་ལས་ཚིག་ཏུ་སྒྲུབ་པར་བྱེད་པ་རྣམས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">རིགས་དང་ཡོན་ཏན་བྱ་བ་ངོ་བོའི་སྒྲ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བཞིའམ་ཡང་ན་བྱེད་དངོས་ལས་སུ་འདུ། །</span></p>
			<p class="tibetan-commentary-non-indent"><span class="front-title">བྱིངས་ལས་རྐྱེན་གྱིས་སྒྲུབ་པའི་སྒྲ་དུ་མར་བཤད་པ་རྣམས་ཀྱང་མདོར་བསྡུ་ན། པུ་</span><span class="front-title">རུ་ཥཿ སྐྱེས་བུ། གཽཿ བ་ལང༌། ཨ་ཤྭཿ རྟ་ལ་སོགས་པ་རིགས་བརྗོད་པའི་སྒྲ་དང༌། ནཱི་ལཿ སྔོན་པོ། ཤུཀླཿ དཀར་པོ་ལ་སོགས་པ་ཡོན་ཏན་བརྗོད་པའི་སྒྲ། པ་ཙ་ཏི། འཚེད་པར་བྱེད། པ་ཋ་ཏི། ཀློག་པར་བྱེད། ལྟ་བུ་བྱ་བ་བརྗོད་པའི་སྒྲ་དང༌། དེ་དག་ལས་གཞན་པ་ངོ་བོའི་དོན་ཙམ་ལས་ཁྱད་པར་གྱི་བྱ་བ་མེད་པ་རྣམས་ནི་ཇི་ལྟ་བུའི་སྒྲ་སྟེ་རྣམ་པ་བཞིར་བསྡུ་བ་མི་ཤྲའི་རིགས་ཀྱི་སློབ་དཔོན་མཆོག་སྲེད་ཀྱིས་བཤད་པ་དང༌། ཡང་ན་བྱེད་པ་དང༌། དངོས་པོ་དང༌། ལས་སྟོན་པའི་སྒྲར་ཐམས་ཅད་འདུའོ། །</span></p>
			<p id="_idParaDest-17" class="tibetan-sabche1"><span class="tibetan-sabche">གསུམ་པ་༼རྣམ་འགྱུར་རྣམས་སོ་སོར་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྣམ་འགྱུར་དངོས་དང་བསྡུ་བ་གཉིས་ཡིན་ཏེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བསྒྱུར་རམ་དབྱེ་བ་རྣམ་འགྱུར་ངོ་བོ་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བྱིངས་རྐྱེན་རྟགས་དང་གློ་བུར་མི་ཟད་ཚིག །</span></p>
			<p class="tibetan-root-text_tibetan-root-text-last-line"><span class="tibetan-root-text">བརྗོད་དང་ཁྱད་དོན་རྗེས་སུ་འབྲེལ་རྣམས་དབྱི། །</span></p>
			<p class="tibetan-commentary-non-indent"><span class="front-title">བྱིངས་དང་རྐྱེན་རྣམས་ཕྲད་པ་ལ་སོགས་ལས་གཟུགས་གཞན་དུ་གྲུབ་པ་རྣམ་འགྱུར་ཞེས་བྱ་སྟེ། </span><span class="tibetan-sabche">དེ་ལ་རྣམ་འགྱུར་དངོས་དང༌། དེའི་ཆར་གཏོགས་པ་བསྡུ་བ་དང་གཉིས་སོ། །དང་པོ་༼རྣམ་འགྱུར་དངོས་༽ནི།</span><span class="front-title"> བྱིངས་ཀྱི་དང་པོ་ཥ྄འི་ས྄། ཎ྄འི་ནྲ་རུ་བསྒྱུར་བ་དང༌། རྗེས་འབྲེལ་དབྱེ་བ་རྣམས་ནི་རྣམ་འགྱུར་ཞེས་བྱ་བའི་ངོ་བོ་ཡིན་ལ། དབྱེ་བ་ནི། ༼༡༽ བྱིངས་ཀྱི་རྗེས་སུ་འབྲེལ་བ་ཨ་ལ་སོགས་པའི་དབྱངས་དང༌། ཊུ་ཌུ་སོགས་གསལ་བྱེད་ཨ྄ིར་སོགས་གཉིས་ཀ་རྣམས་དང༌། ༼༢༽ རྐྱེན་གྱི་རྗེས་སུ་འབྲེལ་བ་སནྲ་གྱི་ན྄། གྷཉ྄འི་ཉ྄་ལྟ་བུ་གསལ་བྱེད་དང༌། པཊ྄འི་ཊ྄་དང་ཨ། ང་སིའི་ད྄་དང་ཨི་ལྟ་བུ་དབྱངས་གསལ་</span><span class="front-title">གཉིས་ཀ་དང༌། ༼༣༽ རིང་ཐུང་གི་རྟགས་ཀྱི་རྗེས་འབྲེལ་ཏྲ་ཡིག་དང༌། ༼༤༽ གློ་བུར་བའི་རྐྱེན་ཨཱ་ག་མ་རྣམས་ཀྱི་རྗེས་འབྲེལ་ནུམ྄འི་མ྄་ལྟ་བུ་དང༌། ༼༥༽ གཞན་ཡང་མི་ཟད་པའི་སྡེ་ཚན་དང་ཚིག་མཐའ་རྗེས་འབྲེལ་ཁ་ཅིག་སྟེ། དེ་དག་རྣམས་ལས་ཨ་ནི་སྒྲ་དེ་ཉིད་རྗོད་པར་བྱེད་པའི་དོན་ཡིན་ཏེ། དེའང་སྒྲའི་བྱ་བ་དངོས་ལ་གསལ་བྱེད་ཀ་ལྟ་བུ་ཞིག་ལས་མི་མཁོ་ཡང་དབྱངས་མེད་བརྗོད་དུ་མེད། ཀ྄་ལ་ཨ་ཞུགས་པ་དེ་རྐྱེན་གཞན་དང་སྦྲེལ་བའི་ཚེ་དབྱི་བ་ལྟ་བུ་དང༌། འགའ་ཞིག་ཁྱད་པར་གྱི་དོན་ཡིན་ཏེ་ཁྱད་ཆོས་ཀྱི་བྱ་བ་བྱུང་ཟིན་ནས་མཚོན་བྱེད་ཉིད་དབྱི་བ་དང༌། འགའ་ཞིག་རྗེས་སུ་འབྲེལ་བ་ཙམ་སྟེ་ངོ་བོའམ་རང་བཞིན་གྱི་དོན་མཚོན་པས་བྱ་བ་བྱུང་ནས་དེ་རྣམས་དབྱི་བར་བྱའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">དོན་དང་རྣམ་པ་ཉེ་སྒྱུར་ཨཱ་ག་མ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡན་ལག་རྣམ་འགྱུར་ཡིན་ནོ་ཕྲད་པ་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡི་གེ་རྐྱེན་དང་རྣམ་པར་དབྱེ་བ་གསུམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཚམས་སྦྱོར་བསྒྱུར་སོགས་ལུས་འགྱུར་མཐའ་ཡས་སོ། །</span></p>
			<p class="tibetan-commentary-non-indent"><span class="front-title">དོན་དང་རྣམ་པ་གཉིས་ཀ་གཞན་དུ་སྒྱུར་བར་བྱེད་པ་ཉི་བསྒྱུར་ཉི་ཤུ་པོ་རྣམས་ཏེ། ཐོབ་པའི་དོན་ཅན་གྱི། ནཱིའི་སྔོན་དུ་ཉེ་བསྒྱུར་པྲ་བཞག་པས། པྲ་ཎཱི། འདྲེན་པའམ་གཙོ་བོ་ལ་འཇུག་ལ་དང༌། མཱ་ན་ཞེས་པའི་ཁམས་གཅིག་ལ། ཉེ་བསྒྱུར་པྲ་དང་ཕྲད་ན་པྲ་མཱ་ཎ། ཚད་མ། ཨ་ནུ་དང་ཕྲད་ན་ཨ་ནུ་མཱ་ན། རྗེས་དཔག དེ་བཞིན་དུ། ཨུ་པ་མཱ། དཔེ། པྲ་ཏི་མཱ། གཟུགས་བརྙན། ཨ་བྷི་མཱ། མངོན་པའི་ང་རྒྱལ་དུ་འགྱུར་བ་སོགས་ཤིན་ཏུ་མང་པོ་རྣམས་དང༌། ཨཱ་ག་མའི་རྐྱེན་ནི་ཐོག་མཐའ་བར་གསུམ་དུ་མ་</span><span class="front-title">ངེས་པར་གློ་བུར་དུ་འབྱུང་བ་སྟེ། ཨ་ཡ་དང༌། ཀཱ་རའི་བར་དུ་སཀ྄་ཨཱ་ག་མ་བྱིན་པས། ཨ་ཡསྐཱ་ར་ལྕགས་ལ་འཇུག་པ་ལྟ་བུ་རྣམས་ནི་ཡན་ལག་གི་རྣམ་འགྱུར་ཡིན་ནོ། །ཕྲད་པའི་རྣམ་འགྱུར་ལ། ༼༡༽ བྱིངས་དང་རྐྱེན་འཕྲད་པས། སྠཱའི་ཏིཥྛ། </span><span class="tibetan-commentary">བྲྀ</span><span class="front-title">་ཤྱའི་པ་ཤྱ་སོགས་ཡི་གེ་གཟུགས་གཞན་དུ་བསྒྱུར་པ་དང༌། ཡོན་ཏན་དང་འཕེལ་བ་སོགས་ཡན་ལག་ཙམ་བསྒྱུར་བ་དང༌།  ༼༢༽ </span><span class="tibetan-commentary">ཀྲྀ</span><span class="front-title">ཏྲ་རྐྱེན་ཡུ་ཨ་ན། བུ་ཨ་ཀ་རུ་བསྒྱུར་བ་སོགས་དང༌། དེ་ཕན་གྱི་རྐྱེན་ཚ྄་ཨཱི་ཡ་རུ་བསྒྱུར་བ་ལྟ་བུ་དང༌། ༼༣༽ རྣམ་པར་དབྱེ་བ་ཀུན་བཤད་ཏིང྄་སོགས་བཅོ་བརྒྱད་ལ྄་དབྱངས་མེད་བསྒྱུར་བ་ལས་བྱུང་བ་སོགས་དང༌། སུ་སོགས་ཀྱི་ཊཱ་ཨིན། ངེ་ཡ་རུ་བསྒྱུར་བ་ལ་སོགས་ཏེ། མདོར་ན་ཡི་གེ། རྐྱེན། རྣམ་དབྱེ་བསྒྱུར་བ་གསུམ། ཨ་དང་ཨ་འདུས་པས་ཨཱ་རིང་པོ་གཅིག་ཏུ་གྱུར་པ་དང༌། ཨ་ཨི་འདུས་པས་ཨེ། ཨ་ཨུ་འདུས་པས་ཨོ་རུ་གྱུར་པ་ལྟ་བུ་དབྱངས་གསལ་ཕྲད་པའི་</span><span class="front-title">མཚམས་སྦྱོར་གྱིས་གཟུགས་གཞན་དུ་བསྒྱུར་བ་སོགས་སྒྲའི་ལུས་འགྱུར་མཐའ་ཡས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ཁྱད་པར་གྲངས་སྔོན་གྲངས་མེད་དང་པོ་སོགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཞན་དོན་དང་གི་དོན་གྱི་ཚིག་སྡུད་དྲུག །</span></p>
			<p id="_idParaDest-18" class="tibetan-sabche1"><span class="tibetan-sabche">རྣམ་འགྱུར་གཉིས་པ་ཚིག་སྡུད་ལ་བརྟེན་པ་ནི།</span></p>
			<p class="tibetan-commentary-non-indent"><span class="front-title">མིང་ངམ་རྟགས་ལ་སུ་སོགས་ཀྱི་རྣམ་དབྱེ་བྱིན་ནས་ཚིག་ཏུ་གྲུབ་པའི་མིང་གཉིས་སམ་མང་པོ་ཕྱོགས་སུ་སྡུད་པ་ནི་ཚིག་སྡུད་དེ། དེ་ལའང་དབྱེ་བ་རྣམ་པ་དྲུག་སྟེ། ༼༡༽ ཀརྨ་དྷཱ་ར། ལས་འཛིན་པ་སྟེ་ལས་ནི་འཛིན་པར་བྱེད་པའི་ཁྱད་པར་ཡིན་པས་ཁྱད་པར་ཅན་གྱི་བསྡུ་བ་དང༌། ༼༢༽ དྭི་གུ། བ་གཉིས་པ། ཞེས་གྲངས་ཀྱི་སྐད་དོད་དྭི་སྔོན་དུ་ཡོད་པ་ལྟ་བུ་གྲངས་སྔོན་མ་ཅན་གྱི་བསྡུ་བ་དང༌། ༼༣༽ ཨུ་པ་ཀུམྦྷ། ཉེ་བའི་བུམ་པ་ལྟ་བུ་མི་ཟད་པ་བརྗོད་བྱའི་གཙོ་བོར་གྱུར་པ་མི་ཟད་པའི་བསྡུ་བ་དང༌། ༼༤༽ ཏཏྤུ་རུ་ཥ། དེའི་སྐྱེས་བུ་སྟེ་འདིར་ཏཏྲ་དང་པུ་རུ་ཥའི་བར་ནས་རྣམ་དབྱེ་དྲུག་པ་བསྡུས་པས་མཚོན་རྣམ་དབྱེ་བདུན་གསུམ་ཉེར་</span><span class="front-title">གཅིག་རང་རང་གི་དོན་ལ་སྦྱར་བ་བསྡུས་པ་དང་པོ་ལ་སོགས་པའི་བསྡུ་བ། ༼༥༽ བཧུ་བྲི་ཧིཿ་འབྲུ་མང་པོ་པ། ཞེས་པ་འབྲུ་མང་པོ་ཙམ་མ་ཡིན་པ། དེའི་ཡུལ་ལམ་བདག་པོ་ལྟ་བུའི་དངོས་པོ་གཞན་གྱི་དོན་སྟོན་པ་གཞན་དོན་གྱི་བསྡུ་བ། ༼༦༽ དྭནྡྭཿ གཉིས་དང་གཉིས། ཞེས་པ་ལྟ་བུ་དང་གི་དོན་ལ་འཇུག་པའི་ཙའི་སྒྲ་བསྡུས་པ་དང་གི་དོན་གྱི་ཚིག་སྡུད་དེ་ཐམས་ཅད་ཀྱང་དོན་མང་པོ་རྣམས་དོན་གཅིག་ཏུ་སྦྱོར་བ་དང༌། བརྗོད་པ་དུ་མ་དང་རྣམ་དབྱེ་མང་པོ་རྣམས་གཅིག་ཏུ་སྦྱོར་བ་དང༌། བརྗོད་མི་བདེ་བ་དང་ཚིག་ཉུང་བརྗོད་བདེར་སྦྱོར་བ་ནི་བསྡུ་བའི་དགོས་པ་སྟེ། སྤྱིར་དྲུགནང་གསེས་སུ་ཉེར་བརྒྱད་ཙམ་དུ་འགྱུར་བར་བཤད་དོ། །</span></p>
			<p id="_idParaDest-19" class="tibetan-sabche1"><span class="tibetan-sabche">གསུམ་པ་དོན་བསྡུ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ངོ་བོ་མིང་ཚིག་རྣམ་འགྱུར་གསུམ་དུ་འདུ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྒྲ་ཤེས་དོན་གྱི་ཆ་ལ་རྨོངས་མི་འགྱུར། །</span></p>
			<p class="tibetan-commentary-non-indent"><span class="front-title">དེ་དག་ཐམས་ཅད་སྒྲའི་ངོ་བོ་བསྡུ་ན་མིང་དང༌། ཚིག་དང༌། རྣམ་འགྱུར་གསུམ་དུ་འདུ་བ་ཡིན་ནོ། །དེ་ལྟར་ལེགས་པར་སྦྱར་བའི་སྒྲའི་སྦྱོར་བ་ཚུལ་བཞིན་དུ་ཤེས་ན་ཚིག་ལ་ལྟ་ཅི་སྨོས་ཏེ། དོན་གྱི་ཆ་ལའང་རྨོངས་པར་མི་འགྱུར་བས་ཚིག་དོན་གཉིས་ཀ་བདེ་བླག་ཏུ་རྟོགས་པའི་བློ་གྲོས་སྐྱེ་བར་འགྱུར་རོ། །</span></p>
			<p id="_idParaDest-20" class="tibetan-sabche1"><span class="tibetan-sabche">གཉིས་པ་ཚད་མའམ་གཏན་ཚིགས་རིག་པ་བཤད་པ་ལ་གཉིས། དགོས་འབྲེལ་གྱིས་མཚམས་སྦྱར། རིག་ལམ་དངོས་བཤད་པའོ། །དང་པོ་༼དགོས་འབྲེལ་གྱིས་མཚམས་སྦྱར་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དོན་ལ་འཁྲུལ་བ་ཚར་གཅོད་ཚད་མ་ནི། །</span></p>
			<p class="tibetan-commentary-non-indent"><span class="front-title">དངོས་བསྟན་ལ་མེད་པའི་ཤེས་བྱ་ཇི་སྙེད་པའི་དོན་ལ་རང་བློ་ལྐོག་གྱུར་དུ་འདོད་པ་ལ་སོགས་པ་ལོག་པར་རྟོག་པའི་འཁྲུལ་བ་ཚར་གཅོད་པའི་རིག་གནས་ཚད་མ་ནི་རིག་པའི་དབང་ཕྱུག་གཉིས་ཀྱི་རྗེས་འབྲང་གཞིར་བཞག་ཁས་ལེན་སྐྱོང་ཚུལ་གྱི་སྲོལ་མི་འདྲ་བ་འགའ་ཞིག་བྱུང་བ་ལས་འདིར་འདུས་ཤིང་གསལ་བ་ཚད་མ་ཕྱི་རབས་པ་ལ་ཡོངས་སུ་གྲགས་པའི་བསྡུས་པ་ཅུང་ཟད་བསྟན་པར་བྱའོ། །</span></p>
			<p id="_idParaDest-21" class="tibetan-sabche1"><span class="tibetan-sabche">གཉིས་པ་༼རིག་ལམ་དངོས་བཤད་པ་༽ལ་གསུམ། བསྡུས་པ་རྒྱས་པར་</span><span class="tibetan-sabche">བཤད་པ། དེ་རྟོག་གེའི་ཚིག་དོན་བརྒྱད་དང་གནས་གསུམ་དུ་བསྡུ་བ། དེ་དག་གི་སྙིང་པོ་ཚུལ་ལྔར་བསྡུ་བའོ། །དང་པོ་༼བསྡུས་པ་རྒྱས་པར་བཤད་པ་༽ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཡུལ་དང་ཡུལ་ཅན་དེ་རྟོགས་བྱེད་པའི་ཐབས། །</span></p>
			<p class="tibetan-commentary-non-indent"><span class="front-title">གཏན་ཚིགས་རིག་པ་ཐམས་ཅད་ཡུལ་དང༌། ཡུལ་ཅན་དང༌། དེ་རྟོགས་པར་བྱེད་པའི་ཐབས་གསུམ་ལས་འཕྲོས་པའོ། །</span></p>
			<p id="_idParaDest-22" class="tibetan-sabche1"><span class="tibetan-sabche">གཉིས་པ་༼</span><span class="tibetan-sabche">རྒྱས་བཤད་༽ལ་བཞི། ཡུལ། ཡུལ་ཅན། རྟོགས་བྱེད་རྒྱས་པར་བཤད། ལུགས་སྲོལ་གཞན་ཞར་བྱུང་སྨོས་པའོ། །དང་པོ་༼ཡུལ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཡུལ་ཤེས་གཞལ་བྱ་གོ་ཡུལ་རྟོགས་བྱ་སྟེ། །</span></p>
			<p class="tibetan-commentary-non-indent"><span class="front-title">ཚད་མས་རྟོགས་པར་བྱ་བ་ནི་ཤེས་བྱ་ཡིན་ལ། ཡུལ་དང་ཤེས་བྱ་གཞལ་བྱ་རྣམས་གཙོ་བོར་དོན་གཅིག་ཡིན་པས། ཡུལ་གྱི་མཚན་ཉིད་གོ་བར་བྱ་བའམ་རིག་པར་བྱ་བ། ཤེས་བྱའི་མཚན་ཉིད་བློ་ཡི་ཡུལ་དུ་བྱ་རུང་བ། གཞལ་བྱའི་མཚན་ཉིད་ཚད་</span><span class="front-title">མས་རྟོགས་པར་བྱ་བའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ཡུལ་ལ་ངོ་བོ་དངོས་པོ་དངོས་མེད་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">འདུས་བྱས་མ་བྱས་རྟག་དང་མི་རྟག་གོ། །</span></p>
			<p id="_idParaDest-23" class="tibetan-sabche1"><span class="tibetan-sabche">ཡུལ་ལ་ངོ་བོའི་སྒོ་ནས་དབྱེ་ན་དངོས་པོ་དང་དངོས་མེད།</span></p>
			<p class="tibetan-commentary-non-indent"><span class="front-title">འདུས་བྱས་དང་འདུས་མ་བྱས། རྟག་པ་དང་མི་རྟག་པའོ། །མཚན་ཉིད་རིམ་པ་བཞིན། དོན་བྱེད་ནུས་པ། དོན་བྱེད་ནུས་སྟོང་དཔེར་ན་ནམ་མཁའ་ལྟ་བུ། རང་གི་རྒྱུ་རྐྱེན་ལས་སྐྱེས་པ། རང་གི་རྒྱུ་རྐྱེན་ལས་མ་སྐྱེས་པ། མི་འཇིག་པའི་ཆོས། རང་གྲུབ་དུས་ལས་དུས་གཉིས་པར་མི་སྡོད་པའི་དངོས་པོ་རྣམས་སོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">དངོས་ལ་བེམ་རིག་རྒྱུ་འབྲས་ནང་གསེས་བཅས། །</span></p>
			<p class="tibetan-commentary-non-indent"><span class="front-title">དངོས་པོ་ལ་ངོ་བོའི་སྒོ་ནས་དབྱེ་ན་བེམ་རིག་གཉིས། བེམ་པོའི་མཚན་ཉིད་རྡུལ་དུ་གྲུབ་པ། གཉིས་པའི་མཚན་ཉིད་ཡུལ་རིག་པ། བེམ་པོ་ལ་དབྱེ་ན། ཕྱི་དོན་བེམ་པོ་དང་ནང་དོན་བེམ་པོ་གཉིས། མཚན་ཉིད་རིམ་བཞིན། ཕྱིའི་རྡུལ་དུ་གྲུབ་པ་དང་ནང་གི་རྡུལ་དུ་གྲུབ་པ། ཕྱི་དོན་བེམ་པོ་ལ་དབྱེ་ན། གཟུགས་སྒྲ་དྲི་རོ་རེག་བྱ་ལྔ། མཚན་ཉིད་རིམ་བཞིན། བེམ་པོ་གང་ཞིག་མིག་རྣ་སྣ་ལ་སོགས་པའི་དབང་ཤེས་ཀྱི་དངོས་ཡུལ་དུ་གྱུར་པ། ནང་དོན་བེམ་པོ་ལ་དབྱེ་ན། མིག རྣ། སྣ། ལྕེ། ལུས་ཀྱི་དབང་པོ་གཟུགས་ཅན་ལྔ། མཚན་ཉིད། ནང་དོན་བེམ་པོ་གང་ཞིག་མིག་སོགས་དབང་ཤེས་ཀྱི་བདག་རྐྱེན་དུ་རུང་བ། དངོས་པོ་ལ་བྱེད་པའི་སྒོ་ནས་དབྱེ་ན་རྒྱུ་དང་འབྲས་བུ་གཉིས། མཚན་ཉིད། ཆོས་དེ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་དོན་གཞན་གྱི་ཕྱི་མ། རྒྱུ་ལ་ངོ་བོའི་སྒོ་ནས་དབྱེ་ན། དངོས་རྒྱུ་དང་བརྒྱུད་རྒྱུ་གཉིས། མཚན་ཉིད་</span><span class="front-title">རིམ་བཞིན་ཆོས་དེའི་རྒྱུ་གང་ཞིག་ཆོས་དེའི་རྒྱུ་དང་ཁྱོད་ཀྱི་འབྲས་བུ་གཉིས་ཀ་ཡིན་པ་མེད་པ་ས་བོན་དང་མྱུ་གུ་ལྟ་བུ། གང་ཞིག་ཆོས་དེའི་རྒྱུ་དང་ཁྱོད་ཀྱི་འབྲས་བུ་གཉིས་ཀ་ཡིན་པ་ཡོད་པ་རྒྱུ་ས་བོན་ལས་རིམ་པར་མྱུ་གུ་སོགས་མཐར་འབྲས་བུ་ལྟ་བུའོ། །རྒྱུ་ལ་གཙོ་ཕལ་གྱི་དབྱེ་བ་དང་རྐྱེན་བཞིའི་དབྱེ་བ་སོགས་ནང་གསེས་མང་ཞིང༌། ཞར་བྱུང་དུས་གསུམ་སོགས་ནི། འདས་པའི་མཚན་ཉིད་ཐལ་ཟིན་པ། མ་འོངས་པའི་མཚན་ཉིད་མ་སླེབ་ཅིང་ཐལ་མ་ཟིན་པ། ད་ལྟར་གྱི་མཚན་ཉིད་སྐྱེས་ལ་མ་འགགས་པ། རགས་པའི་མཚན་ཉིད་རང་གི་བདག་ཉིད་དུ་གྱུར་པའི་ཕྱོགས་ཆ་ཡོད་པའི་རྡུལ། དཔེ་བུམ་པ་ལྟ་བུ། ཆ་མེད་གྱི་རྡུལ་གྱི་མཚན་ཉིད་རང་གི་བདག་ཉིད་དུ་གྱུར་པའི་ཕྱོགས་ཆ་མེད་པའི་རྡུལ། དཔེ་མདུན་གྱི་རྡུལ་ཆུང་ཐ་གཅིག་ལྟ་བུའོ། །རྒྱུན་གྱི་མཚན་ཉིད། རང་གི་བདག་ཉིད་དུ་གྱུར་པའི་སྐད་ཅིག་སྔ་ཕྱི་དུ་མ་</span><span class="front-title">ཡོད་པའི་དངོས་པོ། དཔེ་ལོ་ལྟ་བུའོ། །སྐད་ཅིག་ཆ་མེད་ཀྱི་མཚན་ཉིད། རང་གི་བདག་ཉིད་དུ་གྱུར་པའི་སྐད་ཅིག་སྔ་ཕྱི་མེད་པའི་དངོས་པོ། དཔེ་ཡི་གེའི་ཆ་ཤས་སུ་གྱུར་པའི་སྐད་ཅིག་དྲུག་ཅུའི་དང་པོ་ལྟ་བུའོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">བྱེད་ཚུལ་དབྱེ་བ་སྣང་ཞེན་འཇུག་ཡུལ་གསུམ། །</span></p>
			<p id="_idParaDest-24" class="tibetan-sabche1"><span class="tibetan-sabche">ཡུལ་ལ་ཡུལ་དུ་བྱེད་ཚུལ་མི་འདྲ་བའི་སྒོ་ནས་དབྱེ་ན།</span><span class="front-title"> </span></p>
			<p class="tibetan-commentary-non-indent"><span class="front-title">སྣང་ཡུལ་ལམ་གཟུང་ཡུལ། ཞེན་ཡུལ། འཇུག་ཡུལ་དང་གསུམ། གཟུང་ཡུལ་གྱི་མཚན་ཉིད། སྣང་ནས་རིག་པར་བྱ་བ་དོན་སྤྱི་ལྟ་བུ། ཞེན་ཡུལ་གྱི་མཚན་ཉིད་ཞེན་ནས་རིག་པར་བྱ་བ། ཁང་པ་གཞན་ན་གནས་པའི་མིའི་སྡོད་ལུགས་ལྟ་བུ། འཇུག་ཡུལ་གྱི་མཚན་ཉིད། བླང་དོར་བྱ་བའི་ཕྱིར་ཞུགས་པ་ན་མི་སླུ་བ། དཔེར་ན་སོ་ནམ་བྱེད་པའི་སྐྱེས་བུ་ལ་ས་བོན་</span><span class="front-title">དང་ཆུ་ལུད་དྲོད་གཤེར་ཚོགས་པའི་ཞིང་ལྟ་བུ་སྟེ་འདི་གསུམ་ལའང་ནང་གསེས་དབྱེ་བ་མང་ངོ༌། །</span></p>
			<p class="tibetan-root-text_tibetan-root-text-first-line"><span class="tibetan-root-text">གཞལ་བྱ་རྟོགས་ཚུལ་རང་དང་སྤྱི་མཚན་ནམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">མངོན་ལྐོག་ཤིན་ལྐོག་བརྗོད་བྱ་ཞར་ལ་བཞག །</span></p>
			<p id="_idParaDest-25" class="tibetan-sabche1"><span class="tibetan-sabche">གཞལ་བྱ་ལ་རྟོགས་ཚུལ་གྱི་སྒོ་ནས་དབྱེ་ན།</span></p>
			<p class="tibetan-commentary-non-indent"><span class="front-title">རང་མཚན་དང་སྤྱི་མཚན་གཉིས་སམ། ཡང་ན་གཞལ་བྱ་མངོན་གྱུར་ལྐོག་གྱུར་ཤིན་ཏུ་ལྐོག་གྱུར་གསུམ་སྟེ། དེ་ལ་རང་མཚན་གྱི་མཚན་ཉིད། དོན་དམ་པར་དོན་བྱེད་ནུས་པ། དཔེར་ན་སྔོན་པོ་ལྟ་བུའོ། །སྤྱི་མཚན་གྱི་མཚན་ཉིད་དོན་དམ་པར་དོན་བྱེད་མི་ནུས་པའི་ཆོས། རྟོག་པ་ལ་ཡུལ་དུས་འདྲེས་པར་སྣང་བའི་སྣང་ཡུལ། དཔེར་ན་རྟོག་པ་ལ་ལྟོ་ལྡིར་ཞབས་ཞུམ་སྣང་བ་ལྟ་བུའོ། །གཞལ་བྱ་མངོན་གྱུར་གྱི་མཚན་ཉིད་མངོན་སུམ་ཚད་མས་རྟོགས་པར་</span><span class="front-title">བྱ་བ། དཔེར་ན་སྔོན་པོ་ལྟ་བུའོ། །གཞལ་བྱ་ལྐོག་གྱུར་གྱི་མཚན་ཉིད་རྗེས་དཔག་ཚད་མས་རྟོགས་པར་བྱ་བ། དཔེར་ན་སྔོན་པོ་མི་རྟག་པ་ལྟ་བུའོ། །ཡང་ན་དེ་གཉིས་ཀྱི་མཚན་ཉིད། མྱོང་སྟོབས་ཀྱིས་སྒྲོ་འདོགས་གཅད་པར་བྱ་བ་དང༌། རྟགས་སྟོབས་ཀྱིས་སྒྲོ་འདོགས་གཅད་པར་བྱ་བ། གཞལ་བྱ་ཤིན་ཏུ་ལྐོག་གྱུར་གྱི་མཚན་ཉིད་དཔྱད་པ་གསུམ་གྱིས་དག་པའི་ལུང་ལ་བརྟེན་ནས་རྟོགས་པར་བྱ་བ། དཔེར་ན། སྦྱིན་པས་ལོངས་སྤྱོད་ཁྲིམས་ཀྱིས་བདེ། །ཞེས་པའི་ལུང་རང་གི་བསྟན་བྱའི་དོན་ལ་མི་སླུ་བ་ལྟ་བུའོ། །བརྗོད་བྱའི་མཚན་ཉིད་བརྡ་ལས་གོ་བར་བྱ་བ། འདི་ལའང་ཞེན་པའི་བརྗོད་བྱ་དང༌། དངོས་ཀྱི་བརྗོད་བྱ། ཡང་ན་འཆད་དུས་འཇུག་དུས་ཀྱི་བརྗོད་བྱ་མཆིས་པའང་ཡུལ་གྱི་ཞར་བྱུང་དུ་རྣམ་པར་གཞག་གོ། །</span></p>
			<p id="_idParaDest-26" class="tibetan-sabche1"><span class="tibetan-sabche">གཉིས་པ་</span><span class="tibetan-sabche">༼ཡུལ་ཅན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཡུལ་ཅན་གོ་བྱེད་རྗོད་དང་ཤེས་པ་གཉིས། །</span></p>
			<p class="tibetan-commentary-non-indent"><span class="front-title">ཡུལ་དེ་དག་ལ་རྟོགས་པར་བྱེད་པའི་ཡུལ་ཅན་གྱི་མཚན་ཉིད་གོ་བྱེད་དམ་རིག་བྱེད། དབྱེ་ན་རྗོད་བྱེད་དང་ཤེས་པ་གཉིས། རྗོད་བྱེད་ཀྱི་མཚན་ཉིད། བརྡའི་དབང་གིས་བརྗོད་བྱ་གོ་བྱེད། ཤེས་པའི་མཚན་ཉིད། བེམ་པོ་ལས་ལོག་པའི་གསལ་ཞིང་རིག་པའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">རྗོད་བྱེད་ངོ་བོ་མིང་ཚིག་ངག་དང་གསུམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བརྗོད་བྱ་རིགས་བརྗོད་ཚོགས་བརྗོད་རྗོད་པའི་ཚུལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆོས་དང་ཆོས་ཅན་མི་ལྡན་གཞན་ལྡན་གཅོད། །</span></p>
			<p class="tibetan-root-text_tibetan-root-text-last-line"><span class="tibetan-root-text">འཆད་དུས་ཞེན་དངོས་ཡི་གེ་གང་ཟག་ཀྱང༌། །</span></p>
			<p id="_idParaDest-27" class="tibetan-sabche1"><span class="tibetan-sabche">རྗོད་བྱེད་ལ་ངོ་བོའི་སྒོ་ནས་དབྱེ་ན།</span></p>
			<p class="tibetan-commentary-non-indent"><span class="front-title">མིང་ཚིག་ངག་གསུམ། མིང་གི་མཚན་ཉིད་ཡུལ་གྱི་ངོ་བོ་ཙམ་རྗོད་བྱེད། དཔེར་ན་བུམ་པ་ཞེས་པ་ལྟ་བུ། ཚིག་གི་མཚན་ཉིད། ཡུལ་གྱི་ངོ་བོ་ཡང་ཁྱད་ཆོས་དང་སྦྱར་ནས་རྗོད་བྱེད། དཔེར་ན་བུམ་པ་ཆུང་ངུ་ཞེས་པའི་སྒྲ་ལྟ་བུ། ངག་གི་མཚན་ཉིད། ཡུལ་གྱི་ཁྱད་ཆོས་ཀྱང་འཇུག་ལྡོག་གི་གཞི་དང་སྦྱར་ནས་རྗོད་བྱེད། དཔེར་ན་བུམ་པ་ཆུང་ངུས་ཆུ་སྐྱོར་ཅིག་ཅེས་པའི་སྒྲ་ལྟ་བུའོ། །</span></p>
			<p id="_idParaDest-28" class="tibetan-sabche1"><span class="tibetan-sabche">རྗོད་བྱེད་ལ་བརྗོད་བྱའི་སྒོ་ནས་དབྱེ་ན།</span></p>
			<p class="tibetan-commentary-non-indent"><span class="front-title">རིགས་བརྗོད་ཀྱི་སྒྲ་དང་ཚོགས་བརྗོད་ཀྱི་སྒྲ་དང་གཉིས། དང་པོའི་མཚན་ཉིད་རང་གིས་ཟིན་པར་བརྗོད་པའི་བརྗོད་བྱའི་དོན་དེ་ཡིན་ན་རིགས་སྤྱི་ཡིན་པ། དཔེར་ན་གཟུགས་ཞེས་པའི་སྒྲ་ལྟ་བུའོ། །ཚོགས་</span><span class="front-title">བརྗོད་ཀྱི་སྒྲའི་མཚན་ཉིད། རང་གིས་ཟིན་པར་བརྗོད་པའི་བརྗོད་བྱ་ཡིན་ན། རྡུལ་རྫས་བརྒྱད་འདུས་པའི་གོང་བུ་ཡིན་པ། དཔེར་ན་རི་བོ་གངས་ཅན་ཞེས་པའི་སྒྲ་ལྟ་བུའོ། །</span></p>
			<p id="_idParaDest-29" class="tibetan-sabche1"><span class="tibetan-sabche">བརྗོད་བྱ་ལ་བརྗོད་ཚུལ་གྱི་སྒོ་ནས་དབྱེ་ན།</span></p>
			<p class="tibetan-commentary-non-indent"><span class="front-title">ཆོས་བརྗོད་ཀྱི་སྒྲ་དང༌། ཆོས་ཅན་བརྗོད་པའི་སྒྲ་གཉིས། དང་པོའི་མཚན་ཉིད་རང་གིས་ཟིན་པར་བརྗོད་པའི་བརྗོད་བྱའི་ཁྱད་ཆོས་གཞན་རྣམས་རང་གི་བརྗོད་བྱར་སྤངས་པའི་སྒོ་ནས་བརྗོད་བྱའི་གོ་བྱེད། དཔེར་ན་བ་གླང་རྟ་མིན་པ་ཉིད་ཡིན་ནོ། །ཞེས་པའི་སྒྲ་ལྟ་བུའོ། །ཆོས་ཅན་བརྗོད་པའི་སྒྲའི་མཚན་ཉིད། རང་གིས་ཟིན་པར་བརྗོད་པའི་བརྗོད་བྱའི་ཁྱད་ཆོས་གཞན་རྣམས་རང་གི་བརྗོད་བྱར་མ་སྤངས་པའི་སྒོ་ནས་བརྗོད་བྱ་གོ་བྱེད། དཔེར་ན་བ་གླང་རྟ་མ་ཡིན་པ་ཡིན་ནོ། །ཞེས་པའི་སྒྲ་ལྟ་བུའོ། །</span></p>
			<p id="_idParaDest-30" class="tibetan-sabche1"><span class="tibetan-sabche">རྗོད་བྱེད་ལ་རྣམ་གཅོད་ཀྱི་སྒོ་ནས་དབྱེ་ན།</span></p>
			<p class="tibetan-commentary-non-indent"><span class="front-title">མི་ལྡན་རྣམ་གཅོད་ཀྱི་སྒྲ་དང༌། གཞན་ལྡན་རྣམ་གཅོད་</span><span class="front-title">ཀྱི་སྒྲ་དང༌། མི་སྲིད་རྣམ་གཅོད་ཀྱི་སྒྲ་དང་གསུམ། མཚན་ཉིད་རིམ་པ་བཞིན། ཚིག་ཕྲད་ཁྱད་ཆོས་ཀྱི་འོག་དེ་མ་ཐག་པར་སྦྱར་ནས་རྗོད་བྱེད། ཁྱད་གཞི་འོག་དེ་མ་ཐག་པར་སྦྱར་ནས་རྗོད་བྱེད། བྱ་བ་སྲིད་པའི་འོག་དེ་མ་ཐག་པར་སྦྱར་ནས་རྗོད་བྱེད། དཔེ་རིམ་བཞིན། ནག་པ་འཕོངས་སྐྱེན་པ་ཁོ་ན་ཞེས་བརྗོད་པའི་སྒྲ་དང༌། སྲིད་སྒྲུབ་ཁོ་ན་འཕོངས་སྐྱེན་ཞེས་བརྗོད་པའི་སྒྲ་དང༌། མཚོ་སྐྱེས་ལ་སྔོན་པོ་སྲིད་པ་ཁོ་ན་ཞེས་བརྗོད་པའི་སྒྲ་ལྟ་བུའོ། །</span></p>
			<p id="_idParaDest-31" class="tibetan-sabche1"><span class="tibetan-sabche">རྗོད་བྱེད་ལ་འཆད་དུས་ཀྱི་སྒོ་ནས་དབྱེ་ན།</span></p>
			<p class="tibetan-commentary-non-indent"><span class="front-title">ཞེན་པའི་རྗོད་བྱེད་དང༌། དེས་ཟླས་དྲངས་པའི་དངོས་ཀྱི་རྗོད་བྱེད་གཉིས། ཕྱི་མ་ནི་བུམ་པའི་སྒྲ་སྤྱི་ལྟ་བུ། ཞེན་པའི་རྗོད་བྱེད་ལ་དབྱེ་ན། དངོས་ཀྱི་ཞེན་པའི་རྗོད་བྱེད་དང༌།ཤུགས་ཀྱི་ཞེན་པའི་རྗོད་བྱེད་གཉིས། དཔེ་རིམ་བཞིན། བུམ་པ་དངོས་ཀྱི་མི་རྟག་པ་དང་བུམ་པ་ཤུགས་ཀྱི་རྟག་པ་མ་ཡིན་པ་ལ་ལྟོས་ཏེ་བུམ་པ་མི་རྟག་ཅེས་པའི་སྒྲ་ལྟ་བུའོ། །ཞར་བྱུང་ཡི་གེ་དང་གང་ཟག་གཉིས་ལས། </span><span class="tibetan-sabche">ཡི་གེའི་མཚན་ཉིད་</span><span class="front-title">རེ་རེ་བས་དོན་སྟོན་</span><span class="front-title">མི་ནུས་ཀྱང་ཕྱེད་དང་གཉིས་ཡན་ཆད་ཚོགས་ན་དོན་སྟོན་རུང་གི་སྐད་ཅིག་དུ་མ་ཅན་གྱི་སྒྲ། དབྱེ་ན་ཨཱ་ལི་སོགས་དབྱངས་ཡིག་དང༌། ཀ་ཁ་སོགས་གསལ་བྱེད་གཉིས་སོ། །</span></p>
			<p id="_idParaDest-32" class="tibetan-sabche1"><span class="tibetan-sabche">གང་ཟག་གི་མཚན་ཉིད།</span></p>
			<p class="tibetan-commentary-non-indent"><span class="front-title">ཕུང་པོ་ལྔའམ་བཞིའི་ཚོགས་རྒྱུན་ལ་བཏགས་པའི་བཏགས་ཡོད། དཔེར་ན་ལྷས་བྱིན་ལྟ་བུའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ཤེས་རིག་ཚད་མ་ཚད་མིན་རྟོག་རྟོག་མེད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འཁྲུལ་དང་མ་འཁྲུལ་རང་རིག་གཞན་རིག་སྟེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སེམས་དང་སེམས་བྱུང་བཅས་སོ་་་་་་༌། །</span></p>
			<p class="tibetan-commentary-non-indent"><span class="front-title">བློ། རིག་པ། ཤེས་པ་རྣམས་དོན་གཅིག་ཡིན་ལ། དབྱེ་ན། ཚད་མ། ཚད་མིན། རྟོག་པ། རྟོག་མེད། འཁྲུལ་མ་འཁྲུལ། རང་རིག་གཞན་རིག སེམས་སེམས་བྱུང་བཅས་བཅུའོ། །དེ་ལ་ཚད་མའི་མཚན་ཉིད་རང་ཡུལ་གསར་དུ་རྟོགས་པའི་བློ།</span><span class="front-title"> ཚད་མིན་བློའི་མཚན་ཉིད། རང་ཡུལ་གསར་དུ་རྟོགས་པ་མ་ཡིན་པའི་བློ། རྟོག་པའི་མཚན་ཉིད། རང་གི་སྣང་ཡུལ་ཡིན་ན་སྤྱི་མཚན་ཡིན་དགོས་པ། རྟོག་མེད་ཤེས་པའི་མཚན་ཉིད། ཤེས་པ་གང་ཞིགརང་གི་སྣང་ཡུལ་ཡིན་ན་རང་མཚན་དང་གཞི་མ་གྲུབ་གང་རུང་ཡིན་དགོས་པ། འཁྲུལ་ཤེས་ཀྱི་མཚན་ཉིད། དེ་མ་ཡིན་པ་ལ་དེར་འཛིན་གྱི་ཤེས་པ། མ་འཁྲུལ་པའི་ཤེས་པའི་མཚན་ཉིད། ཡུལ་གྱི་གནས་ལུགས་རིག་པའི་ཤེས་པ། རང་རིག་གི་མཚན་ཉིད། འཛིན་པའི་རྣམ་ཤེས། གཞན་རིག་གི་མཚན་ཉིད་གཟུང་བའི་རྣམ་ཤེས། སེམས་ཀྱི་མཚན་ཉིད། ཡུལ་དང་ཡུལ་གྱི་ཁྱད་པར་གཉིས་ཀྱི་ནང་ནས་ཡུལ་ཙམ་རིག་པ། དབྱེ་ན། རྣམ་ཤེས་ཚོགས་དྲུག་གམ་བརྒྱད། སེམས་བྱུང་གི་མཚན་ཉིད། ཡུལ་གྱི་ཁྱད་པར་རིག་པ། དབྱེ་ན་ལྔ་བཅུ་རྩ་གཅིག་གོ། །སྔ་མ་རྣམས་ལའང་ནང་གསེས་དབྱེ་བ་མང་དུ་མཆིས་ཀྱང་འདིར་མ་སྤྲོས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་མངོན་སུམ་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དབང་ཡིད་རང་རིག་རྣལ་འབྱོར་མངོན་སུམ་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དངོས་སྟོབས་གྲགས་པ་ཡིད་ཆེས་རྗེས་དཔག་སོགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དབྱེ་སྒོ་མང་ཞིང་ཚད་འབྲས་ཞར་ལས་རྟོགས། །</span></p>
			<p class="tibetan-commentary-non-indent"><span class="tibetan-sabche">ཚད་མ་ལ་གྲངས་ངེས་ཀྱི་སྒོ་ནས་དབྱེ་ན། མངོན་སུམ་ཚད་མ་དང༌། རྗེས་དཔག་ཚད་མ་གཉིས། མངོན་སུམ་ཚད་མའི་མཚན་ཉིད།  </span></p>
			<p class="tibetan-commentary-non-indent"><span class="front-title">རྟོག་བྲལ་མ་འཁྲུལ་བ་གང་ཞིག་རང་ཡུལ་གསར་དུ་རྟོགས་པ། འདི་མངོན་སུམ་བཞི་ཀ་ལ་འགྲེའོ། །མངོན་སུམ་གྱི་མཚན་ཉིད་རྟོག་བྲལ་མ་འཁྲུལ་བའི་ཤེས་པ། </span><span class="tibetan-sabche">དབྱེ་ན་དབང་པོའི། ཡིད་ཀྱི། རང་རིག རྣལ་འབྱོར་མངོན་སུམ་དང་བཞིའོ། །</span></p>
			<p id="_idParaDest-33" class="tibetan-sabche1"><span class="tibetan-sabche">དང་པོ་༼དབང་པོའི་མངོན་སུམ་གྱི་༽མཚན་ཉིད།</span></p>
			<p class="tibetan-commentary-non-indent"><span class="front-title">རང་གི་བདག་རྐྱེན་དབང་པོ་གཟུགས་ཅན་ལས་དངོས་སུ་སྐྱེས་པའི་གཞན་རིག་གི་ཤེས་པ་རྟོག་བྲལ་མ་འཁྲུལ་བ། གཟུང་འཛིན་དབང་པོའི་མངོན་སུམ་སོགས་ལྔ།</span></p>
			<p id="_idParaDest-34" class="tibetan-sabche1"><span class="tibetan-sabche">གཉིས་པ་༼ཡིད་ཀྱི་མངོན་སུམ་གྱི་༽མཚན་ཉིད།</span></p>
			<p class="tibetan-commentary-non-indent"><span class="front-title">རང་གི་བདག་རྐྱེན་ཡིད་ཀྱི་དབང་པོ་ལས་དངོས་སུ་སྐྱེས་པའི་གཞན་</span><span class="front-title">རིག་གི་ཤེས་པ་རྟོག་བྲལ་མ་འཁྲུལ་བ། གཟུང་འཛིན་ཡིད་ཀྱི་མངོན་སུམ་ལ་སོགས་པ་ལྔ།</span></p>
			<p id="_idParaDest-35" class="tibetan-sabche1"><span class="tibetan-sabche">གསུམ་པ་༼རང་རིག་མངོན་སུམ་གྱི་༽མཚན་ཉིད།</span></p>
			<p class="tibetan-commentary-non-indent"><span class="front-title">ཁ་ནང་ཁོ་ནར་ཕྱོགས་པའི་འཛིན་རྣམ། ཤེས་པ་ཀུན་གྱི་སྟེང་ན་ཡོད་པ།</span></p>
			<p id="_idParaDest-36" class="tibetan-sabche1"><span class="tibetan-sabche">བཞི་པ་༼རྣལ་འབྱོར་མངོན་སུམ་གྱི་༽མཚན་ཉིད།</span></p>
			<p class="tibetan-commentary-non-indent"><span class="front-title">ཡང་དག་པའི་དོན་བསྒོམས་པའི་སྟོབས་ལས་བྱུང་བའི་འཕགས་པའི་ཤེས་པ་རྟོག་བྲལ་མ་འཁྲུལ་བ། དབྱེ་ན་ཉན་ཐོས་རང་རྒྱལ་ཐེག་ཆེན་གྱི་རྣལ་འབྱོར་མངོན་སུམ་དང་གསུམ། དཔེ་རིམ་བཞིན། ཉན་ཐོས་ཀྱི་མཐོང་ལམ་དང༌། རང་རྒྱལ་གྱི་མཐོང་ལམ་ལྟ་བུའོ། །</span></p>
			<p id="_idParaDest-37" class="tibetan-sabche1"><span class="tibetan-sabche">རྗེས་དཔག་ཚད་མའི་མཚན་ཉིད།</span></p>
			<p class="tibetan-commentary-non-indent"><span class="front-title">ཚུལ་གསུམ་ཚང་བའི་རྟགས་ལ་བརྟེན་ནས་རང་ཡུལ་ལྐོག་གྱུར་གསར་དུ་རྟོགས་པའི་བློ། དབྱེ་ན་གསུམ་ལས།</span></p>
			<p id="_idParaDest-38" class="tibetan-sabche1"><span class="tibetan-sabche">དངོས་པོ་སྟོབས་ཞུགས་ཀྱི་རྗེས་དཔག་ནི།</span></p>
			<p class="tibetan-commentary-non-indent"><span class="front-title">བྱས་པའི་རྟགས་ལ་བརྟེན་ནས་སྒྲ་མི་རྟག་པར་རྟོགས་པའི་བློ་ལྟ་བུ།</span></p>
			<p id="_idParaDest-39" class="tibetan-sabche1"><span class="tibetan-sabche">གྲགས་པའི་རྗེས་དཔག་ནི།</span></p>
			<p class="tibetan-commentary-non-indent"><span class="front-title">རྟོག་ཡུལ་ན་ཡོད་པའི་རྟགས་ལ་བརྟེན་ནས་རི་བོང་</span><span class="front-title">ཅན་ལ་ཟླ་བའི་སྒྲས་བརྗོད་རུང་དུ་རྟོགས་པའི་རྗེས་དཔག་ལྟ་བུ།</span></p>
			<p id="_idParaDest-40" class="tibetan-sabche1"><span class="tibetan-sabche">ཡིད་ཆེས་རྗེས་དཔག་ནི།</span></p>
			<p class="tibetan-commentary-non-indent"><span class="front-title">དཔྱད་པ་གསུམ་གྱིས་དག་པའི་ལུང་ལ་བརྟེན་ནས་སྦྱིན་པས་ལོངས་སྤྱོད་ཅེས་སོགས་ཀྱི་ལུང་རང་གི་བསྟན་བྱའི་དོན་ལ་མི་སླུ་བར་རྟོགས་པའི་བློ་ལྟ་བུའོ། །སོགས་ཁོངས་ནས་</span><span class="tibetan-sabche">རང་ལས་ངེས་དང༌། གཞན་ལས་ངེས་ཀྱི་ཚད་མ</span><span class="front-title">འི་དབྱེ་བ་སོགས་ཀྱང་འདི་ལས་འཕྲོས་པས་མཚོན་དབྱེ་སྒོ་མང་ཞིང༌། </span><span class="tibetan-sabche">ཚད་འབྲས་</span><span class="front-title">ཀྱང་འདི་དག་གི་ཞར་བྱུང་ལས་རྟོགས་པར་བྱ་བར་བཤད་དོ། །དེ་ལ་རྣམ་གཞག་མང་ཡང་མདོར་ན། རྣམ་འཇོག་གི་རྒྱུ་ལ་ལྟོས་ནས་རྣམ་པར་གཞག་པའི་གྲུབ་འབྲས་ལ་བྱེད་དེ། དཔེར་ན་སྔོ་འཛིན་མ་འཁྲུལ་བ་མཚན་གཞི། ཤེས་པ་ཡུལ་དོན་དང་འདྲ་བར་སྐྱེས་པ་མཚན་ཉིད། གཟུགས་དོན་རྟོགས་ཀྱི་ཐ་སྙད་སྦྱར་རུང་བ་ཚད་འབྲས་སོ། །རྗེས་དཔག་ལ། སྒྲ་མི་རྟག་པ་གཞལ་བྱ། སྒྲ་མི་རྟག་པར་སྒྲུབ་པའི་ཚུལ་གསུམ་ཚང་</span><span class="front-title">བའི་རྟགས་ལས་སྒྲ་མི་རྟག་པའི་རྣམ་པར་ཤར་ནས་སྒྲ་མི་རྟག་པ་ལ་གསར་དུ་མི་སླུ་བའི་ཤེས་པ་ཚད་མ། སྒྲ་མི་རྟག་པར་དངོས་སུ་རྟོགས་པའི་རྗེས་དཔག་འབྲས་བུའོ། །</span></p>
			<p id="_idParaDest-41" class="tibetan-sabche1"><span class="tibetan-sabche">གསུམ་པ་༼རྟོགས་བྱེད་རྒྱས་པར་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྟོགས་བྱེད་འགལ་འབྲེལ་དགག་སྒྲུབ་སྤྱི་བྱེ་བྲག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཅིག་དང་ཐ་དད་སེལ་འཇུག་སྒྲུབ་འཇུག་གཞན། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཚན་མཚོན་རྫས་ལྡོག་རྗེས་དཔག་རྣམ་གཉིས་སོ། །</span></p>
			<p class="tibetan-commentary-non-indent"><span class="tibetan-sabche">ཡུལ་ལམ་ཤེས་བྱ་དེ་རྟོགས་པར་བྱེད་པའི་ཐབས་ལ། འགལ་བ། འབྲེལ་བ། དགག་པ། སྒྲུབ་པ། སྤྱི། བྱེ་བྲག གཅིག་དང་ཐ་དད། སེལ་འཇུག་དང་སྒྲུབ་འཇུག </span><span class="tibetan-sabche">གཞན་སེལ། མཚན་ཉིད་དང་མཚོན་བྱ། རྫས་ཆོས་དང་ལྡོག་ཆོས། རྗེས་དཔག་རྣམ་གཉིས་གཏན་ལ་དབབ་པའོ།</span><span class="front-title"> །དེ་ལ་</span><span class="tibetan-sabche">འགལ་བའི་མཚན་ཉིད་</span><span class="front-title">མི་མཐུན་པར་གནས་པ། སྣང་མུན་ལྟ་བུ། </span><span class="tibetan-sabche">འབྲེལ་བའི་མཚན་ཉིད་</span><span class="front-title">ཆོས་དེ་ལས་ཐ་དད་པ་དེ་བཀག་ན་ཆོས་དངོས་ཁེགས་པ། གསེར་གྱི་བུམ་པ་ལྟ་བུ།</span></p>
			<p id="_idParaDest-42" class="tibetan-sabche1"><span class="tibetan-sabche">དགག་པའི་མཚན་ཉིད།</span></p>
			<p class="tibetan-commentary-non-indent"><span class="front-title">ཆོས་གང་ཞིག་ཁྱོད་ཀྱི་དོན་སྤྱི་འཆར་བ་ཁྱོད་ཀྱི་དགག་བྱའི་དོན་སྤྱི་འཆར་བ་ལ་ལྟོས་པ།</span></p>
			<p id="_idParaDest-43" class="tibetan-sabche1"><span class="tibetan-sabche">སྒྲུབ་པའི་མཚན་ཉིད།</span></p>
			<p class="tibetan-commentary-non-indent"><span class="front-title">ཆོས་གང་ཞིག་ཁྱོད་ཀྱི་དོན་སྤྱི་འཆར་བ་ཁྱོད་ཀྱི་དགག་བྱའི་དོན་སྤྱི་འཆར་བ་ལ་མི་ལྟོས་པ། དཔེར་ན་བུམ་པ་ལྟ་བུ།</span></p>
			<p id="_idParaDest-44" class="tibetan-sabche1"><span class="tibetan-sabche">སྤྱིའི་མཚན་ཉིད།</span></p>
			<p class="tibetan-commentary-non-indent"><span class="front-title">དུ་མ་ལ་རྗེས་འགྲོ་བྱེད་པ།</span></p>
			<p id="_idParaDest-45" class="tibetan-sabche1"><span class="tibetan-sabche">བྱེ་བྲག་གི་མཚན་ཉིད།</span></p>
			<p class="tibetan-commentary-non-indent"><span class="front-title">ཁྱོད་ཆོས་དེ་ཡིན། ཁྱོད་ཆོས་དེ་ལ་བདག་གཅིག་ཏུ་འབྲེལ། ཁྱོད་མ་ཡིན་ཅིང་ཆོས་དེ་ཡིན་པ་དུ་མ་གྲུབ་པ་སྟེ། དཔེར་ན་གསེར་བུམ་ཁྱོད་ཆོས་དེ་ཡིན། བུམ་པ་དང་གསེར་གཉིས་བདག་</span><span class="front-title">གཅིག་ཏུ་འབྲེལ། གསེར་བུམ་མ་ཡིན་ཅིང་བུམ་པའི་ཆོས་དེ་ཡིན་པའི་ཟངས་བུམ་རྫ་བུམ་ལྟ་བུ་དུ་མ་གྲུབ་པའོ། །</span></p>
			<p id="_idParaDest-46" class="tibetan-sabche1"><span class="tibetan-sabche">གཅིག་གི་མཚན་ཉིད།</span></p>
			<p class="tibetan-commentary-non-indent"><span class="front-title">ཆོས་གང་ཞིག་རྟོག་པ་ལ་ཐ་དད་དུ་མི་འཆར་བ་དཀར་པོ་ལྟ་བུ། ཐ་དད་ཀྱི་མཚན་ཉིད། གཞི་གྲུབ་ཆོས་དེ་དང་དངོས་མིང་ཐ་དད་དུ་གོ་བྱ། རྫས་ཐ་དད་ཀ་བུམ་ལྟ་བུ། ལྡོག་པ་ཐ་དད་བྱས་མི་རྟག་ལྟ་བུ།</span></p>
			<p id="_idParaDest-47" class="tibetan-sabche1"><span class="tibetan-sabche">སེལ་འཇུག་གི་མཚན་ཉིད།</span></p>
			<p class="tibetan-commentary-non-indent"><span class="front-title">ཆོས་དེའི་ཡུལ་ཅན་གང་ཞིག་ཆོས་དེ་དང་ཡིན་ཁྱབ་མཉམ་པའི་ཆོས་ཀུན་ཡོད་ཀྱང་ཁྱོད་ཀྱི་ཡུལ་དུ་མི་བྱེད་པ། བུམ་པར་རྟོགས་པའི་ངེས་ཤེས་ལྟ་བུ།</span></p>
			<p id="_idParaDest-48" class="tibetan-sabche1"><span class="tibetan-sabche">སྒྲུབ་འཇུག་གི་མཚན་ཉིད།</span></p>
			<p class="tibetan-commentary-non-indent"><span class="front-title">ཆོས་དེའི་ཡུལ་ཅན་གང་ཞིག་ཆོས་དེ་དང་ཡིན་ཁྱབ་མཉམ་པའི་ཆོས་ཀུན་ཡོད་ན་ཁྱོད་ཀྱི་ཡུལ་དུ་བྱེད་པ། དོན་སྤྱི་ལ་གཏོད་པ་ལྟ་བུ། ཡང་ན་དེ་གཉིས་ཀྱི་མཚན་ཉིད། ཆ་ཤས་སུ་ཕྱེ་ནས་ཡུལ་དུ་བྱེད་པ་དང་ཆ་ཤས་སུ་ཕྱེ་ནས་ཡུལ་དུ་མི་བྱེད་པ་ཞེས་རུང་ངོ༌། །</span></p>
			<p id="_idParaDest-49" class="tibetan-sabche1"><span class="tibetan-sabche">གཞན་སེལ་གྱི་མཚན་</span><span class="tibetan-sabche">ཉིད།</span></p>
			<p class="tibetan-commentary-non-indent"><span class="front-title">རང་གི་བསལ་བྱ་ཚིག་གིས་ཟིན་པར་བཅད་ནས་རྟོགས་པར་བྱ་བའི་ཆོས། འདི་སྐྱེས་པ་ཡིན་ཅེས་པས་བུད་མེད་ཡིན་པ་སེལ་བའམ། རི་མེད་ཅེས་པས་རི་ཡོད་པ་སེལ་བ་ལྟ་བུ།</span></p>
			<p id="_idParaDest-50" class="tibetan-sabche1"><span class="tibetan-sabche">མཚན་ཉིད་ཀྱི་མཚན་ཉིད།</span></p>
			<p class="tibetan-commentary-non-indent"><span class="front-title">དོན་ཆོས་གསུམ་ཚང་བ། མཚན་ཉིད་མ་ཡིན་པའི་མཚན་ཉིད། དོན་ཆོས་གསུམ་མ་ཚང་བ། འདིར་དོན་ཆོས་གསུམ་ཞེས་པ། རྫས་ཡོད་ཆོས་གསུམ་སྟེ། རྡུལ་རྫས་སུ་གྲུབ་པ། དངོས་པོར་ཡོད་པ། ཆོས་དང་ཤེས་བྱ་གཉིས་དོན་གཅིག་པས་ཆོས་སུ་ཡོད་པའོ། །</span></p>
			<p id="_idParaDest-51" class="tibetan-sabche1"><span class="tibetan-sabche">མཚོན་བྱའི་མཚན་ཉིད།</span></p>
			<p class="tibetan-commentary-non-indent"><span class="front-title">ཐ་སྙད་ཆོས་གསུམ་ཚང་བ། མཚོན་བྱ་མ་ཡིན་པའི་མཚན་ཉིད་ཐ་སྙད་ཆོས་གསུམ་མ་ཚང་བ། ཐ་སྙད་ཆོས་གསུམ་ནི་ཤེས་བརྗོད་འཇུག་གསུམ་མོ། །ཞར་ལ་མཚན་གཞིའི་མཚན་ཉིད། མཚན་ཉིད་ཀྱིས་མཚོན་བྱ་མཚོན་པའི་གཞིར་གྱུར་པ། མཚན་ཉིད་ཀྱི་སྐྱོན་ལ་དབྱེ་ན། མ་ཁྱབ་པའི་མཚན་ཉིད་ཀྱི་སྐྱོན། ཁྱབ་ཆེས་པའི་མཚན་ཉིད་ཀྱི་</span><span class="front-title">སྐྱོན། མཚན་གཞི་ལ་མི་གནས་པའི་མཚན་ཉིད་ཀྱི་སྐྱོན་དང་གསུམ། དཔེ་རིམ་བཞིན། ༼༡༽ བ་ལང་གི་མཚན་ཉིད་དུ་ནོག་སོགས་འདུས་པ་ཁྲ་བོ་བཀོད་པའི་ཚེ། ནོག་སོགས་འདུས་པ་ཁྲ་བོས་བ་ལང་ལ་མ་ཁྱབ་པ་ལྟ་བུ་དང༌། ༼༢༽ བ་ལང་གི་མཚན་ཉིད་དུ་མགོ་ལྡན་བཀོད་པའི་ཚེ་མགོ་ལྡན་གྱིས་བ་ལང་ལ་ཁྱབ་ཆེས་པ་ལྟ་བུ་དང༌། ༼༣༽ རྟ་བ་ལང་དུ་མཚོན་པ་ལ་ནོག་སོགས་འདུས་པ་བཀོད་པའི་ཚེ། ནོག་སོགས་འདུས་པ་རྟ་ལ་མི་གནས་པ་ལྟ་བུའོ། །ཡང་ན་ལྟར་སྣང་བརྒྱད་དུ་དབྱེའོ། །རྫས་ཀྱི་མཚན་ཉིད་སྐྱེས་བུའི་དགོས་དོན་སྒྲུབ་ནུས། གཟུགས་ལྟ་བུ།</span></p>
			<p id="_idParaDest-52" class="tibetan-sabche1"><span class="tibetan-sabche">རྫས་ཆོས་ཀྱི་མཚན་ཉིད།</span></p>
			<p class="tibetan-commentary-non-indent"><span class="front-title">རྫས་ཆོས་ཀྱི་བདག་ཉིད་དུ་གྱུར་པའི་གཟུགས་ཀྱི་ཡོན་ཏན། གཟུགས་ཀྱི་མི་རྟག་པ་ལྟ་བུ། ལྡོག་པའི་མཚན་ཉིད། རྟོག་པ་ལ་རིགས་མི་མཐུན་ལས་ལོག་པར་སྣང་བའི་ཆོས་གང་ཞིག་དངོས་པོ་མ་ཡིན་པ། རྟོག་པ་ལ་གཟུགས་སུ་སྣང་བ་ལྟ་བུ།</span></p>
			<p id="_idParaDest-53" class="tibetan-sabche1"><span class="tibetan-sabche">ལྡོག་ཆོས་ཀྱི་</span><span class="tibetan-sabche">མཚན་ཉིད།</span></p>
			<p class="tibetan-commentary-non-indent"><span class="front-title">རྟོག་པ་ལ་རྫས་ཀྱི་ཡོན་ཏན་དུ་སྣང་བའི་ཆོས་གང་ཞིག་དངོས་པོ་མ་ཡིན་པ། རྟོག་གེ་བ་ལ་གཟུགས་མི་རྟག་པར་སྣང་བ་ལྟ་བུའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">རང་དོན་རྗེས་དཔག་ཚུལ་གསུམ་རྟགས་ཡང་དག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མ་ཚང་ལྟར་སྣང་འགལ་རྟགས་ལ་སོགས་དོར། །</span></p>
			<p class="tibetan-root-text_tibetan-root-text-last-line"><span class="tibetan-root-text">དཔེ་ཡང་དེ་དག་ཉིད་ཀྱིས་གཏན་ལ་དབབ། །</span></p>
			<p class="tibetan-commentary-non-indent"><span class="tibetan-sabche">རང་དོན་རྗེས་དཔག་ཁྱད་པར་དུ་དབྱེ་ན། ཕྱོགས་ཆོས། རྗེས་ཁྱབ། ལྡོག་ཁྱབ་སྟེ་ཚུལ་གསུམ་</span><span class="front-title">ཚང་བ་རྟགས་ཡང་དག་གི་མཚན་ཉིད། དེའང་</span><span class="tibetan-sabche">ཕྱོགས་ཆོས་ཀྱི་མཚན་ཉིད།</span><span class="front-title"> རྟགས་དེ་སྒྲུབ་ཀྱི་ཤེས་འདོད་ཆོས་ཅན་གྱི་སྟེང་དུ་འགོད་ཚུལ་དང་མཐུན་པར་ཚད་མས་ངེས་པའི་ཚུལ།</span></p>
			<p id="_idParaDest-54" class="tibetan-sabche1"><span class="tibetan-sabche">རྗེས་ཁྱབ་ཀྱི་མཚན་ཉིད།</span></p>
			<p class="tibetan-commentary-non-indent"><span class="front-title">རྟགས་དེ་སྒྲུབ་ཀྱི་སྒྲུབ་ཚུལ་ལྟར་མཐུན་ཕྱོགས་ཁོ་ན་ལ་ཡོད་པར་ངེས་པའི་ཚུལ།</span></p>
			<p id="_idParaDest-55" class="tibetan-sabche1"><span class="tibetan-sabche">ལྡོག་ཁྱབ་ཀྱི་མཚན་ཉིད།</span></p>
			<p class="tibetan-commentary-non-indent"><span class="front-title">རྟགས་དེ་སྒྲུབ་ཀྱི་སྒྲུབ་ཚུལ་ལྟར་མི་མཐུན་ཕྱོགས་ལ་མེད་པ་ཁོ་ནར་ངེས་པའི་ཚུལ། དཔེར་ན། སྒྲ་མི་རྟག་པར་བཀོད་པའི་ཚེ། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན་སྒྲའང་བྱས་སོ། །ལྟ་བུའོ། །སྒྲ་ནི་རྩོད་གཞི་ཆོས་ཅན། མི་རྟག་པ་ནི་བསྒྲུབ་བྱའི་ཆོས། སྒྲ་མི་རྟག་པ་ནི་བསྒྲུབ་བྱ། བྱས་པ་ནི་རྟགས་སམ་གཏན་ཚིགས། བུམ་པ་ནི་མཐུན་དཔེ་སྟེ། དེའང་རྩོད་གཞི་ཆོས་ཅན་དུ་བཀོད་པའི་སྒྲ་དེ་ཉིད་རྟགས་སུ་བཀོད་པའི་བྱས་པ་དེ་ཡིན་ཚུལ་སྒྲུབ་ངག་འགོད་མཁན་དང་འགོད་ཡུལ་གཉིས་ཀའི་བློ་ངོར་མཐུན་སྣང་གྲུབ་པ་ཞིག་དགོས་པས་དེ་ལྟར་གྲུབ་པ་ནི་ཕྱོགས་ཆོས་ཚད་མས་གྲུབ་པའི་དོན། བྱས་པས་རྗེས་ཁྱབ། རྟག་པ་ལ་མ་བྱས་པས་ཁྱབ་པ་ལྡོག་ཁྱབ་བོ། </span><span class="tibetan-sabche">།རྟགས་ཡང་དག་ལ་གྲངས་ངེས་ཀྱི་སྒོ་ནས་དབྱེ་ན། འབྲས་བུ། རང་བཞིན། མ་དམིགས་པའི་རྟགས་གསུམ།</span><span class="front-title"> དགོས་པའི་སྒོ་ནས་དབྱེ་</span><span class="front-title">ན། རང་དོན་དང༌། གཞན་དོན་གྱི་རྟགས་ཡང་དག་གཉིས། སྒྲུབ་ཚུལ་གྱི་སྒོ་ནས་དོན་སྒྲུབ་དང་ཐ་སྙད་སྒྲུབ་གཉིས་ལ་སོགས་པ་དུ་མ་དབྱེར་ཡོད། ཚུལ་གསུམ་མ་ཚང་བ་ནི་</span><span class="tibetan-sabche">རྟགས་ལྟར་སྣང་</span><span class="front-title">སྟེ། དེ་ལའང་</span><span class="tibetan-sabche">འགལ་བའི་རྟགས། མ་ངེས་པའི་རྟགས། མ་གྲུབ་པའི་རྟགས་</span><span class="front-title">སོགས་མང་དུ་ཡོད་པའི་རྟགས་ལྟར་སྣང་རྣམས་ནི་དོར་བར་བྱ་དགོས་ལ། དེ་དག་གི་སྐབས་སུ་</span><span class="tibetan-sabche">དཔེ་</span><span class="front-title">ཡང་ཡང་དག་དང་ལྟར་སྣང་དེ་དག་ཉིད་ཀྱིས་གཏན་ལ་དབབ་པར་བྱ་སྟེ།</span></p>
			<p id="_idParaDest-56" class="tibetan-sabche1"><span class="tibetan-sabche">དཔེ་ཡང་དག་གི་མཚན་ཉིད།</span></p>
			<p class="tibetan-commentary-non-indent"><span class="front-title">བསྒྲུབ་བྱ་ངེས་པའི་སྔོན་དུ་ཁྱབ་པ་ངེས་པའི་གཞིར་གྱུར་པ། དེ་ལ་དབྱེ་ན་གཉིས་ལས།</span></p>
			<p id="_idParaDest-57" class="tibetan-sabche1"><span class="tibetan-sabche">མཐུན་དཔེ་ཡང་དག་གི་མཚན་ཉིད།</span></p>
			<p class="tibetan-commentary-non-indent"><span class="front-title">བསྒྲུབ་བྱ་ངེས་པའི་སྔོན་དུ་རྗེས་ཁྱབ་སྔོན་དུ་ངེས་པའི་གཞིར་གྱུར་པ། བྱས་པས་སྒྲ་མི་རྟག་པར་སྒྲུབ་པའི་མཐུན་དཔེར་བུམ་པ་བཀོད་པ་ལྟ་བུ།</span></p>
			<p id="_idParaDest-58" class="tibetan-sabche1"><span class="tibetan-sabche">མི་མཐུན་དཔེ་ཡང་དག་གི་མཚན་ཉིད།</span></p>
			<p class="tibetan-commentary-non-indent"><span class="front-title">བསྒྲུབ་བྱ་ངེས་པའི་དོན་དུ་ལྡོག་ཁྱབ་དངོས་</span><span class="front-title">སུ་ངེས་པའི་གཞིར་གྱུར་པ། བྱས་པས་སྒྲ་མི་རྟག་པར་སྒྲུབ་པའི་མི་མཐུན་དཔེར་ནམ་མཁའ་བཀོད་པ་ལྟ་བུའོ། །</span></p>
			<p id="_idParaDest-59" class="tibetan-sabche1"><span class="tibetan-sabche">དཔེ་ལྟར་སྣང་གི་མཚན་ཉིད།</span></p>
			<p class="tibetan-commentary-non-indent"><span class="front-title">བསྒྲུབ་བྱ་ངེས་པའི་དོན་དུ་ཁྱབ་པ་ངེས་པའི་གཞིར་གཟུང་ཞིང༌། ངེས་པར་མི་ནུས་པ། གཞན་ཡང་རྟགས་དང་དཔེའི་སྐྱོན་མང་པོ་རྣམས་ཀྱང་དེ་དག་གིས་མཚོན་ཏེ་གཏན་ལ་ཕབ་ནས་དོར་བར་བྱའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">གཞན་དོན་རྗེས་དཔག་རྒོལ་གཉིས་མཐུན་གྲུབ་ཀྱི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚུལ་གསུམ་སྒྲུབ་ངག་ཡན་ལག་ཉིས་ལྡན་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྟགས་བསལ་སུན་འབྱིན་ཐལ་འགྱུར་ལ་སོགས་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལྟར་སྣང་དོར་ནས་ཡང་དག་ཉིད་ཀྱིས་བསྒྲུབ། །</span></p>
			<p class="tibetan-root-text_tibetan-root-text-last-line"><span class="tibetan-root-text">འདི་ནི་ཕྱི་རབས་རྣམས་ལ་གྲགས་ཆེ་སྟེ། །</span></p>
			<p class="tibetan-commentary-non-indent"><span class="tibetan-sabche">གཞན་དོན་རྗེས་དཔག་གམ་སྒྲུབ་ངག་ཡང་དག་གི་མཚན་ཉིད།</span></p>
			<p class="tibetan-commentary-non-indent"><span class="front-title">སྒྲུབ་ངག་འགོད་མཁན་ཏེ་རྒོལ་བ་རང་དང་ཕྱིར་རྒོལ་གཉིས་ཀར་མཐུན་སྣང་གྲུབ་ངེས་ཀྱི་ཚུལ་</span><span class="front-title">གསུམ་ལྷག་ཆད་མེད་པར་འགོད་པའི་སྒྲུབ་ངག་ཡན་ལག་ཉིས་ལྡན། </span></p>
			<p id="_idParaDest-60" class="tibetan-sabche1"><span class="tibetan-sabche">དེ་ལའང་ཆོས་མཐུན་སྦྱོར་ནི།</span></p>
			<p class="tibetan-commentary-non-indent"><span class="front-title">གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན། སྒྲ་ནི་བྱས་པའོ་ལྟ་བུའི་ངག </span></p>
			<p id="_idParaDest-61" class="tibetan-sabche1"><span class="tibetan-sabche">ཆོས་མི་མཐུན་སྦྱོར་ནི།</span></p>
			<p class="tibetan-commentary-non-indent"><span class="front-title">གང་རྟག་ན་མ་བྱས་པས་ཁྱབ། དཔེར་ན་ནམ་མཁའ་བཞིན། སྒྲ་ནི་བྱས་པ་ལྟ་བུ། </span></p>
			<p id="_idParaDest-62" class="tibetan-sabche1"><span class="tibetan-sabche">སྒྲུབ་ངག་ལྟར་སྣང་གི་མཚན་ཉིད།</span></p>
			<p class="tibetan-commentary-non-indent"><span class="front-title">སྒྲུབ་ངག་གང་ཞིག་བློའམ་དོན་ནམ་སྒྲ་གང་རུང་སྐྱོན་དང་ལྡན་པ་སྟེ་ཚུལ་གསུམ་ལས་འགལ་བ། རྟགས་ཡང་དག་གི་བསྒྲུབ་བྱའི་མཚན་ཉིད། རྟགས་ཡང་དག་ལ་བརྟེན་ནས་གཟོད་གོ་བར་བྱ་བ། བྱས་པ་ཆོས་ཅན། མི་རྟག་སྟེ། བུམ་པ་བཞིན། ལྟ་བུ། དེ་ལ་རང་དོན་དང་གཞན་དོན་གཉིས། གཉིས་ཀ་ལ་ཡང་དག་དང་ལྟར་སྣང༌། བསལ་བའི་མཚན་ཉིད། དམ་བཅའ་ལྟར་སྣང་གང་ཞིག་ཁྱོད་ཀྱི་ལྡོག་</span><span class="front-title">ཕྱོགས་ཀྱི་དོན་ཚད་མས་གྲུབ་པ། སྒྲ་ཆོས་ཅན། མཉན་བྱ་མ་ཡིན་པར་ཐལ། ལྟ་བུ། སུན་འབྱིན་ཡང་དག་གི་མཚན་ཉིད། སྐྱོན་ལ་སྐྱོན་དུ་བརྗོད་པས་སྐྱོན་ཅན་དུ་གོ་ནུས་པའི་ངག དེ་ལྟར་སྣང་གི་མཚན་ཉིད། དེ་ལས་ལྡོག་པ། ཐལ་འགྱུར་ཡང་དག་གི་མཚན་ཉིད། ལན་གྱིས་ལྡོག་མི་ནུས་པའི་ཐལ་ངག དེ་ལྟར་སྣང་གི་མཚན་ཉིད་དེ་ལས་ལྡོག་པ། སོགས་ཁོངས་ནས་རྒོལ་བའི་མཚན་ཉིད། ཕྱོགས་སྔ་མ་འཇོག་ནུས་པར་ཁས་ལེན་པའི་གང་ཟག ཕྱིར་རྒོལ་གྱི་མཚན་ཉིད། ཕྱོགས་སྔ་མ་སུན་འབྱིན་པར་ཁས་ལེན་པའི་གང་ཟག དཔང་པོའི་མཚན་ཉིད། རྒོལ་བ་གཉིས་ཀྱི་རྩོད་པ་རྒྱལ་ཕམ་ཤན་འབྱེད་པར་ཁས་ལེན་པའི་གང་ཟག་གོ། །དེ་དག་རྣམས་ཀྱང་ལྟར་སྣང་སྐྱོན་ཅན་རྣམས་དོར་ནས་ཡང་དག་ཉིད་ཀྱིས་ཤེས་བྱ་གཞལ་ཞིང་འདོད་པ་</span><span class="front-title">བསྒྲུབ་པར་བྱའོ། །བསྡུས་པ་བརྩི་བའི་དགོས་པ་ནི། བློ་གྲོས་གསར་བུ་བ་རྣམས་ཤེས་བྱའི་གནས་ལ་འཁྲིད་བདེ་བའི་ཕྱིར་ཏེ། དེའང་ཆོས་ཅན་ཐུན་མོང་མ་ཡིན་པ་བཞག་པས་རྩོད་གཞི་གཅེར་མཐོང་དུ་ངོས་ཟིན། དེ་ཟིན་པས་དགག་སྒྲུབ་ཀྱི་གནད་ལོངས། དེས་བློ་གྲོས་ན་འཕར་བས་རང་གིས་དམ་བཅའ་བཞག་པ་ལ་ཕྱིར་རྒོལ་འཇུག་པ་ན། རྟགས་མ་གྲུབ། ཁྱབ་པ་མེད། འདོད་ལན་གསུམ་པོ་མ་འདྲེས་པར་འདེབས་ནུས་པས་གཞན་གྱི་སྤོབས་པ་འཕྲོག་ཅིང༌། གཞན་གྱིས་དམ་བཅས་པ་ལ་ལུང་རིགས་ཀྱི་འགྲོ་ཁྱབ་དམིགས་ཐེངས་པར་འགྱུར་རོ། །རིག་པའི་ལམ་སྲོལ་ཕྱོགས་ཙམ་བཤད་པ་འདི་ནི་ཕྱི་རབས་པ་རྣམས་ཀྱི་ལུགས་དེང་སང་གྲགས་ཆེ་བས་དེའི་བརྡ་ཁྱད་སོར་བཞག་པའོ། །སྟེ་ཞེས་པ་ལྷག་བཅས་ཀྱི་སྒྲའོ། །</span></p>
			<p id="_idParaDest-63" class="tibetan-sabche1"><span class="tibetan-sabche">བཞི་པ་༼</span><span class="tibetan-sabche">ལུགས་སྲོལ་གཞན་ཞར་བྱུང་སྨོས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རིགས་གཏེར་ཐུན་མིན་རིག་གཞུང་རྒྱ་མཚོ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྔ་རབས་པ་ཡི་ལུགས་སོགས་ཐ་དད་དོ། །</span></p>
			<p class="tibetan-commentary-non-indent"><span class="front-title">ས་སྐྱ་པཎ་ཆེན་གྱི་ཚད་མ་རིགས་པའི་གཏེར་རང་འགྲེལ་དང་བཅས་པ་སྐབས་བཅུ་གཅིག་པ་ནི། ཤེས་བྱ་སྤྱི་ལྡོག་ནས་ངེས་པར་བྱ་བ་དང༌། ཤེས་བྱེད་ཚད་མའི་རང་བཞིན་གཏན་ལ་དབབ་པ་ཞེས་བསྡུ་བའི་སྒོ་གཉིས་དང་རིགས་པའི་ཚུལ་ཕུལ་དུ་བྱུང་བའི་ཤིང་རྟའི་ལམ་སྲོལ་དང་པོ་ཉིད་དང༌། རྒྱལ་དབང་ཐམས་ཅད་མཁྱེན་པ་བདུན་པ་ཆོས་གྲགས་རྒྱ་མཚོས་རྒྱ་བོད་གཉིས་ཀའི་བཤད་སྲོལ་དང་འགྲེལ་ཊཱིཀ་ལ་མ་ལྟོས་པར་སྡེ་བདུན་གྱི་དགོངས་པ་དཔྱིས་ཕྱིན་པ་རང་སྟོབས་ཁོ་ནས་བསྡུས་ཤིང་བཀྲལ་བ་ཐུན་མིན་གྱི་བསྟན་བཅོས་རིག་གཞུང་རྒྱ་མཚོ་ཞེས་རིགས་པའི་ཚུལ་སྔ་ན་</span><span class="front-title">མེད་པའི་ཤིང་རྟའི་ལམ་སྲོལ་གཉིས་པ་དང༌། རྔོག་ལོ་ཆེན་པོ་དང་ཁྱད་པར་ཕྱྭ་པ་ཆོས་སེང་སོགས་ཀྱིས་རྒྱ་ཆེར་སྤེལ་བའི་ཚད་མ་སྔ་རབས་པའི་ལུགས་ཞེས་གྲགས་པ་སོགས་བརྗོད་བྱའི་སྤྱི་ལྡོག་འདྲ་བ་ལ་རྗོད་བྱེད་ཁས་ལེན་སྐྱོང་ཚུལ་ཅུང་ཟད་ཀྱི་ཟུར་མི་འདྲ་བའི་ལུགས་སྲོལ་ཐ་དད་པ་དཔེར་མཚོན་ན། </span><span class="tibetan-external-citations">སྐྱེད་ཚལ་བ་རྣམས། ཁ་དོག་དཀར་དམར་རྫས་ཆོས་ལྡོག་ཆོས་གཉིས། །འགལ་དང་མི་འགལ་སྤྱི་དང་བྱེ་བྲག་གཉིས། །འབྲེལ་དང་མི་འབྲེལ་ཐ་དད་ཐ་མིན་གཉིས། །རྗེས་སུ་འགྲོ་ལྡོག་རྒྱུ་དང་འབྲས་བུ་གཉིས། །སྔ་བཙན་བར་བཙན་ཕྱི་བཙན་མཚན་མཚོན་གཉིས། །རྟགས་མང་གསལ་མང་དགག་པ་འཕར་ཚུལ་གཉིས། །དངོས་འགལ་བརྒྱུད་འགལ་ཁྱབ་མཉམ་རྣམ་པ་གཉིས། །ཡིན་གྱུར་མིན་གྱུར་ཡིན་ལོག་མིན་ལོག་གཉིས། །ཡོད་རྟོགས་མེད་རྟོགས་དངོས་རྟོགས་རྟགས་རྟོགས་གཉིས། </span><span class="front-title">།ཞེས་བསྡུས་ཚན་བཅོ་</span><span class="front-title">བརྒྱད་དུ་བསྡུ་ཚུལ་སོགས་མང་ཡང་གཙོ་བོ་དེ་དག་རྣམས་སུ་འདུས་སོ། །</span></p>
			<p id="_idParaDest-64" class="tibetan-sabche1"><span class="tibetan-sabche">གཉིས་པ་རྟོག་གེའི་ཚིག་དོན་བརྒྱད་དང་གནས་གསུམ་དུ་བསྡུ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཚད་མའི་གཞུང་གི་བརྗོད་བྱ་ཐམས་ཅད་ཀྱང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མངོན་རྗེས་ལྟར་སྣང་བཅས་པ་བདག་རིག་བྱེད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྒྲུབ་དང་སུན་འབྱིན་ལྟར་སྣང་བཅས་པ་ཡིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཞན་ལ་གོ་བྱེད་རྟོག་གེའི་ཚིག་དོན་བརྒྱད། །</span></p>
			<p class="tibetan-commentary-non-indent"><span class="front-title">ཚད་མའི་གཞུང་རྣམས་ཀྱི་བརྗོད་བྱ་ཐམས་ཅད་མདོར་བསྡུ་ན་མངོན་སུམ་དང༌། རྗེས་སུ་དཔག་པ་གཉིས། དེ་རེ་རེ་ལ་ཡང་དག་ལྟར་སྣང་བཅས་པས་གཉིས་ཏེ་བཞི་ནི་བདག་ཉིད་ཀྱིས་རིག་པའམ་གོ་བར་བྱེད་པའི་ཐབས་ཡིན་ལ། སྒྲུབ་ངག་དང་སུན་འབྱིན་གཉིས། རེ་རེ་ལ་ཡང་དག་དང་ལྟར་སྣང་བཅས་པས་གཉིས་ཏེ་བཞི་ནི་</span><span class="front-title">གཞན་ལ་གོ་བར་བྱེད་པས་རྟོག་གེའི་ཚིག་དོན་བརྒྱད་དུ་གྲགས་པའང་རང་དོན་དང་གཞན་དོན་གཉིས་སུ་འདུའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text"> མདོར་ན་གཞལ་བྱ་མངོན་ལྐོག་ཤིན་ལྐོག་གསུམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འཇལ་བྱེད་མངོན་རྗེས་དཔྱད་གསུམ་དག་པའི་ལུང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མངོན་སུམ་བཞི་དང་རྗེས་དཔག་གཏན་ཚིགས་གསུམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐ་སྙད་སྣ་ཚོགས་དེ་ལས་འཕྲོས་པའོ། །</span></p>
			<p class="tibetan-commentary-non-indent"><span class="front-title">ཚད་མའི་དོན་ཐམས་ཅད་མདོར་བསྡུ་ན། གཞལ་བྱ་མངོན་གྱུར། ལྐོག་གྱུར། ཤིན་ཏུ་ལྐོག་གྱུར་གསུམ། འཇལ་བྱེད་མངོན་སུམ། རྗེས་དཔག དཔྱད་གསུམ་དག་པའི་ལུང་གསུམ་གྱིས་གཞལ་བ་ལ་ཐམས་ཅད་འདུ་ཞིང༌། ༼༡༽ དེའང་གཞལ་བྱ་མངོན་གྱུར་ནི། ཚུར་མཐོང་གི་དབང་དུ་བྱས་ཏེ་ཕྱི་རོལ་གཞན་རིག་མངོན་སུམ་གྱིས་མྱོང་སྟོབས་ཀྱིས་སྒྲོ་འདོགས་གཅོད་ནུས་པ་གཟུགས་སྒྲ་དྲི་རོ་རེག་བྱའི་སྐྱེ་མཆེད་ལྔ་དང༌། ༼༢༽ རང་</span><span class="front-title">རིག་ཚད་མས་མྱོང་ཞིང་རིགས་པའི་སྒོ་ནས་སྒྲོ་འདོགས་གཅོད་ནུས་པ་ཤེས་པའི་སྟེང་གི་མྱང་བྱ་ཙམ་དུ་ཟད་པས་རྣམ་ཤེས་ཚོགས་དྲུག་གི་སྐྱེ་མཆེད་དང༌། ༼༣༽ ཆོས་ཀྱི་སྐྱེ་མཆེད་ཀྱི་ཕྱོགས་གཅིག་སེམས་བྱུང་རྣམས་ཀྱི་མྱོང་རིག་གི་ཆའོ། །འཕགས་པ་ལ་བདེན་བཞི་མི་རྟག་བཅུ་དྲུག་སོགས་བདག་མེད་ཀྱི་གནས་ལུགས། སངས་རྒྱས་ལ་ཤེས་བྱ་ཇི་སྙེད་པའང་མངོན་གྱུར་ཡིན་པར་དངོས་སྨྲ་རྣམས་འདོད་ཀྱང་ཆོས་ཀྱི་གྲགས་པས་སངས་རྒྱས་ཀྱི་མཁྱེན་ཚུལ་བསམ་གྱིས་མི་ཁྱབ་པར་གསུངས། གཞལ་བྱ་འདིའི་འཇལ་བྱེད་མངོན་སུམ་ནི་མངོན་སུམ་བཞི་སྟེ། དབང་པོའི་དང༌། ཡིད་ཀྱི་དང༌། རང་རིག་དང༌། རྣལ་འབྱོར་མངོན་སུམ་མོ། །ལྐོག་གྱུར་ནི་དབང་པོ་གཟུགས་ཅན་རྣམས་དང༌། བདེན་བཞི་མི་རྟག་པ་དང༌། འགྱུར་བའི་སྡུག་བསྔལ་དང༌། བདག་གི་བས་སྟོང་པ་དང༌། བདག་མེད་པ་སོགས་རྣམ་པ་བཅུ་དྲུག་པོ་རྣམས་དང༌། </span><span class="front-title">དེས་མཚོན་པའི་གང་ཟག་གི་བདག་མེད་དང་ཆོས་ཀྱི་བདག་མེད་དང༌། བདག་གཅིག་དང་དེ་བྱུང་གི་འབྲེལ་བ་དང༌། རྒྱུའམ་ནུས་པ་དང༌། སེམས་ཀྱི་སྟེང་གི་ཀུན་བྱང་གི་ས་བོན་དང་སྤང་གཉེན་གྱི་བྱ་བྱེད་ལ་སོགས་པ་ནི། གཞལ་བྱ་གཉིས་པ་ལྐོག་གྱུར་ཡིན་ཏེ། དངོས་པོ་སྟོབས་ཞུགས་ཀྱི་གཏན་ཚིག་ཁོ་ནས་སྒྲུབ་དགོས་པའི་ཕྱིར། དེའང་གཞལ་བྱ་གང་ཟག་གི་མངོན་སུམ་གྱིས་མི་འགྲུབ་ཅིང་ཁུངས་རྣམ་དག་ལ་ལྟོས་དགོས་པའི་ཕྱིར་རོ། །གཞལ་བྱ་འདིའི་འཇལ་བྱེད་དང་སྒྲུབ་བྱེད་དངོས་སྟོབས་རྗེས་དཔག་གི་རྟེན་གཏན་ཚིགས་ནི་རྣམ་པ་གསུམ་སྟེ། འབྲས་བུའི་དང༌། རང་བཞིན་གྱི་དང༌། མ་དམིགས་པའི་གཏན་ཚིགས་ཞེས་བྱའོ། །ཤིན་ཏུ་ལྐོག་གྱུར་ནི། དགེ་སྡིག་སོགས་མངོན་སུམ་དང་དངོས་སྟོབས་ཀྱི་གཏན་ཚིགས་གཉིས་ཀས་མི་འགྲུབ་པར་ལུང་ཙམ་ལ་བརྟེན་ནས་རྟོགས་དགོས་པའི་གཞལ་བྱ་སྟེ། ལུང་ཡང་</span><span class="front-title">དཔྱད་གསུམ་གྱིས་མ་དག་པ་ནི་ལོག་ཕྱོགས་སྟོན་པའང་ཡོད་པས་ངེས་པའི་གེགས་བྱེད་ཙམ་དུ་ཟད་ལ། དཔྱད་གསུམ་གྱིས་དག་པའམ་ཡིད་ཆེས་ཉེས་ཟད་ཀྱི་ཚིག་དགོངས་གཞི་དགོས་པ་སོགས་མེད་པའི་ངེས་དོན་གྱི་ཚིག་རྣམས་ཏེ། རིགས་པའི་ཐ་སྙད་སྣ་ཚོགས་པ་ནི་རྩ་བ་དེ་དག་ལས་འཕྲོས་པ་ཁོ་ནའོ། །དཔྱད་པ་གསུམ་ནི་མངོན་གྱུར་སྟོན་པ་ལ་མངོན་སུམ་གྱིས། ལྐོག་གྱུར་ལ་དངོས་པོ་སྟོབས་ཞུགས་རྗེས་དཔག་གིས། ཤིན་ཏུ་ལྐོག་གྱུར་ལ་རང་ཚིག་སྔ་ཕྱི་འགལ་བས་མི་གནོད་པའོ། །</span></p>
			<p id="_idParaDest-65" class="tibetan-sabche1"><span class="tibetan-sabche">གསུམ་པ་དེ་དག་གི་སྙིང་པོ་ཚུལ་ལྔར་བསྡུ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཆོས་ཅན་དབྱེ་གཞི་ཆོས་ཀྱི་དབྱེ་བ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ངེས་བྱའི་རྣམ་གཞག་ངེས་བྱེད་ཐལ་འགྱུར་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལྟ་བ་དབུ་མར་འཇུག་པའི་ཚུལ་ལྔ་པོ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རིགས་པའི་དབང་ཕྱུག་རྣམས་ཀྱིས་བསྡུས་པ་སྟེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐ་སྙད་ཀྱིས་གཞལ་དོན་དམ་ཚད་མར་སྒྲུབ། </span></p>
			<p class="tibetan-commentary-non-indent"><span class="tibetan-external-citations">ཤེས་བྱ་གཞལ་བྱ་གཞི་གྲུབ་ཡོད། །ཆོས་དང་གཞི་དང་རྟེན་འབྲེལ་དང༌། །དམིགས་པ་ཆོས་ཅན་ཡུལ་རྣམས་ནི། །ཁྱབ་མཉམ་དབྱེ་གཞི་ཆོས་ཅན་ཡིན།</span><span class="front-title"> །ཅེས་པ་ལྟར་མིང་གི་རྣམ་གྲངས་དེ་ལྡན་གྱི་ཤེས་བྱ་ནི་</span><span class="tibetan-sabche">དབྱེ་གཞི།</span><span class="front-title"> </span><span class="tibetan-external-citations">དབྱེ་ན་དངོས་པོ་རྟག་པ་གཉིས། །དགག་སྒྲུབ་མཚན་མཚོན་མཚན་གཞི་གསུམ། །བྱས་དང་མ་བྱས་སྐྱེས་མ་སྐྱེས། །འདུས་བྱས་མ་བྱས་དངོས་དངོས་མེད། །འཇིག་དང་མི་འཇིག་ལ་སོགས་པའོ།</span><span class="front-title"> །ཞེས་སྤྱིའི་དབྱེ་བ་དང༌། དེ་ལས་བྱེ་བྲག་རྒྱ་ཆེར་དབྱེ་བ་ནི་</span><span class="tibetan-sabche">ཆོས་ཀྱི་དབྱེ་བ།</span><span class="front-title"> </span><span class="tibetan-external-citations">རྫས་ལྡོག་འགལ་འབྲེལ་སྤྱི་བྱེ་བྲག །མཚན་མཚོན་རྒྱུ་འབྲས་ཡོད་མེད་རྟོགས། །ཡིན་མིན་ལོག་དང་རྗེས་འགྲོ་ལྡོག །དགག་གཞི་བརྩི་ཚུལ་སྔ་ཕྱི་བཙན། །སྐོར་འབེབས་དང་ནི་བཅུ་གསུམ་ཡོད། </span><span class="front-title">།ཅེས་ནང་གསེས་ཀྱི་དབྱེ་བ་དང་བཅས་པ་</span><span class="front-title">ནི་</span><span class="tibetan-sabche">ངེས་པར་བྱ་བའི་རྣམ་གཞག</span><span class="front-title"> </span><span class="tibetan-external-citations">ཤེས་པར་འདོད་པའི་ཆོས་ཅན་དང༌། །བསྒྲུབ་བྱའི་ཆོས་སུ་གཟུང་བྱ་དང༌། །ཤེས་བྱེད་ཀྱི་ནི་གཏན་ཚིགས་གསུམ། །ཐལ་ངག་འགོད་པའི་རྒྱུ་ཡིན་ནོ།</span><span class="front-title"> །ཞེས་སོགས་</span><span class="tibetan-sabche">ངེས་བྱེད་ཐལ་འགྱུར་</span><span class="front-title">ཁྱབ་ལན་དང་བཅས་པ། </span><span class="tibetan-external-citations">གཞན་ཡང་བསྡུས་པའི་རིགས་པ་ལ། །དཔྱད་ན་ཐོག་མཐའ་མི་རྙེད་ཅིང༌། །དབུས་སུའང་གནས་པར་མི་འགྱུར་ཏེ། །ཁས་བླངས་ཐམས་ཅད་འཇིག་པར་འགྱུར། །ཐོག་མཐའ་མེད་ཅིང་དབུས་མི་དམིགས། ཁས་བླངས་མེད་ཅིང་གྲུབ་མཐའ་མེད། །དེ་ཚོ་དབུ་མ་ཆེན་པོའོ།</span><span class="front-title"> །ཞེས་པ་ལྟར་</span><span class="tibetan-sabche">ཚད་འབྲས་</span><span class="front-title">དངོས་པོ་ཐམས་ཅད་བདག་མེད་སྤྲོས་བྲལ་གྱི་ཐོག་ཏུ་གཏན་ལ་འབེབས་པ་ནི་ལྟ་བ་དབུ་མར་འཇུག་པ་སྟེ་གར་དབང་ཆོས་ཀྱི་དབང་ཕྱུག་ལ་སོགས་པ་སྒྲུབ་བརྒྱུད་རིན་པོ་ཆེའི་སྐྱེས་ཆེན་རིགས་པའི་དབང་ཕྱུག་རྣམས་ཀྱིས་རྣམ་པར་བཞག་པའི་བསྡུས་པ་སྟེ། རྒྱས་པར་གཞུང་ཉིད་དུ་ལྟ་བ་</span><span class="front-title">ལས་འདིར་བསྡུ་མི་ནུས་ཤིང༌། ཐ་སྙད་ཀྱི་རིགས་པས་གཞལ་ནས་དོན་དམ་ཚད་མར་སྒྲུབ་པའི་དོན་ནི་ཐམས་ཅད་གཅིག་ཏུ་མཐུན་ནོ། །</span></p>
			<p class="tibetan-regular-indented"><span class="front-title">གཞུང་ལུགས་རྣམས་ཀྱི་དོན་རིགས་པའི་རྣམ་དཔྱོད་ཀྱིས་གཏན་ལ་འབེབས་པ་ལ་འདི་ཉིད་མེད་དུ་མི་རུང་བ་ཡིན་པས་བསྡུས་ཚད་ལ་དང་པོར་འཇུག་པའི་ཕྱོགས་ཙམ་ཞར་བྱུང་དུ་སྨོས་ན། དེའང་དང་པོ་རྟགས་བསལ་གྱི་ངོས་འཛིན་ཚུལ་དང༌། སྔ་རྒོལ་ལ་ཕྱི་རྒོལ་གྱིས་ལན་བརྗོད་ཚུལ་གཉིས་ལས། དང་པོ་ལ་དཔེར་ན། བུམ་པ་ཆོས་ཅན། མི་རྟག་པར་ཐལ། བྱས་པ་ཡིན་པའི་ཕྱིར། ཞེས་པ་ལྟ་བུ་ཆོས་ཅན་ནམ་རྩོད་གཞི་བུམ་པ་དེ་ཉིད། མི་རྟག་པ་བསྒྲུབ་བྱའམ་བསལ་བ། བྱས་པ་སྒྲུབ་བྱེད་དམ་རྟགས་སམ་གཏན་ཚིགས་ཏུ་ངོས་གཟུང་བར་བྱའོ། །གཉིས་པ་སྔ་རྒོལ་ལ་ཕྱི་རྒོལ་གྱིས་རྩོད་ལན་འདེབས་ཚུལ་ལ་ཅུང་ཟད་ཕྱེ་ནས་བཤད་པ་དང༌། </span><span class="front-title">བསྡུས་ཏེ་བཤད་པའོ། །དང་པོ་ལའང་ཚད་མ་དང༌། ཚད་མིན་གཉིས་ལས། དང་པོ་ཚུལ་གསུམ་ཚད་མས་ངེས་པའི་གཏན་ཚིགས་ནི། དཔེར་ན། བུམ་པ་ཆོས་ཅན། མི་རྟག་པར་ཐལ། བྱས་པའི་ཕྱིར། ཞེས་པ་ལྟ་བུ་འདོད་པའི་རྒོལ་བ་ལ། ༼༡༽ རྟགས་བྱས་པ་དེ་ཉིད་ཆོས་ཅན་བུམ་པ་ལ་འཇུག་པས་ཕྱོགས་ཆོས་ཀྱི་ཚུལ་ངེས་པ། ༼༢༽ རྟགས་བྱས་པ་དེ། སྒྲུབ་ཆོས་སམ་བསལ་བ་མི་རྟག་པ་དང་འགལ་བ་མ་ཡིན་པས་རྗེས་འགྲོའི་ཚུལ་ངེས་པ། ༼༣༽ རྟགས་བྱས་པ་དེ་ཉིད་བསལ་བ་མི་རྟག་པ་ལ་མ་ངེས་པ་མ་ཡིན་པས་ལྡོག་ཚུལ་ངེས་པ་བཅས་ཚུལ་གསུམ་པོ་དེ་ཉིད་ཚད་མས་ངེས་ན། ལན་འདེབས་པ་པོས་ལན་འདེབས་དགོས། གཉིས་པ་མ་ངེས་པ་ལ། མ་གྲུབ་པ་དང༌། འགལ་བ། མ་ངེས་པ་གསུམ་ལས། དང་པོ་ཕྱོགས་ལ་སྒྲུབ་བྱེད་དུ་མ་གྲུབ་པ་མ་གྲུབ་པའི་མཚན་ཉིད། དཔེར་ན། བུམ་པ་ཆོས་ཅན། མི་རྟག་པར་ཐལ། མ་བྱས་པའི་ཕྱིར་ལྟ་</span><span class="front-title">བུ། མ་བྱས་པའི་རྟགས་དེ་ཆོས་ཅན་ལ་མི་འཇུག་པ་དང༌། བུམ་པ་ཆོས་ཅན། རྟག་པར་ཐལ། མ་བྱས་པའི་ཕྱིར་ལྟ་བུ། རྟགས་གསལ་གཉིས་ཀར་ཆོས་ཅན་བུམ་པ་ལ་མི་འཇུག་པ་དང༌། ལུང་པ་མང་པོ་འདི་ག་ན་ཆོས་ཅན། རྨ་བྱ་ཡོད་པར་ཐལ། རྨ་བྱའི་སྒྲ་གྲགས་པའི་ཕྱིར་ལྟ་བུ་ཆོས་ཅན་ལ་ཐེ་ཚོམ་ཟ་ནས་རྟགས་མ་གྲུབ་པ་དང༌། ཕ་ཀིའི་གཞི་དེར་ཆོས་ཅན། མེ་ཡོད་པར་ཐལ། དུ་བ་རླངས་པ་གང་རུང་ཞིག་ཡོད་པའི་ཕྱིར། ལྟ་བུ་རྟགས་ལ་ཐེ་ཚོམ་ཟ་ནས་རྟགས་མ་གྲུབ་པ་དང༌། མོ་གཤམ་གྱི་བུ་ཆོས་ཅན། མི་བཟང་བ་ཐལ། མི་རིགས་བཟང་བའི་ཕྱིར་ཟེར་བ་ལྟ་བུ། ཆོས་ཅན་མེད་པས་རྟགས་མ་གྲུབ་པ་རྣམས་ལ་ལན་འདེབས་པ་པོས་རྟགས་མ་གྲུབ་ཅེས་བརྗོད་པར་བྱའོ། །གཉིས་པ་འགལ་བའི་གཏན་ཚིགས་ནི་བསྒྲུབ་པར་བྱ་བ་སྒྲུབ་བྱེད་ཕྱིན་ཅི་ལོག་གིས་སྒྲུབ་པ་འགལ་བའི་གཏན་ཚིགས་ཀྱི་མཚན་ཉིད། དཔེར་ན། </span><span class="front-title">སྒྲ་ཆོས་ཅན། རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཟེར་བ་ལྟ་བུ། རྟགས་བྱས་པ་དེ་སྒྲ་ཆོས་ཅན་ལ་འཇུག་ཀྱང༌། བསལ་བ་མི་རྟག་པ་དང་འགལ་བས་ལན་འདེབས་པ་པོས་ཁྱབ་པ་འགལ་ཞེས་སྨྲའོ། །</span></p>
			<p class="tibetan-regular-indented"><span class="front-title">གསུམ་པ་མ་ངེས་པའི་གཏན་ཚིགས་ནི་མཐུན་ཕྱོགས་མི་མཐུན་ཕྱོགས་གཉིས་ཀར་ཡོད་པས་ཐེ་ཚོམ་ཟ་བ་མ་ངེས་པའི་མཚན་ཉིད། དཔེར་ན། པདྨ་རཱ་གའི་ཁ་དོག་ཆོས་ཅན། དམར་པོ་ཡིན་པར་ཐལ། ཁ་དོག་ཡིན་པའི་ཕྱིར། ཁ་དོག་གི་རྟགས་དེ་ཉིད་མཐུན་ཕྱོགས་པད་རཱག་གི་དམར་པོ་དང༌། དེ་ལས་མི་མཐུན་པའམ་འགལ་ཕྱོགས་ཆོས་དུང་དཀར་པོ་སོགས་གཞན་ལའང་འཇུག་པས་མ་ངེས་སོ། །གཉིས་པ་བསྡུས་ཏེ་བཤད་པ་ནི། ༼༡༽ རྟགས་དེ་རྩོད་གཞི་ཆོས་ཅན་ལ་མི་འཇུག་ན་རྟགས་མ་གྲུབ། ༼༢༽ བསྒྲུབ་བྱའི་བསལ་བ་དང་འགལ་ན་ཁྱབ་པ་འགལ་བ་དང༌། ༼༣༽ བསྒྲུབ་བྱའི་བསལ་བ་</span><span class="front-title">ལ་མ་ངེས་ན་ཁྱབ་པ་མ་ངེས་པ་དང༌། རྟགས་དེ་ཆོས་ཅན་ལ་མི་འཇུག་ཙམ་ན་བསལ་བ་དང་འགལ་བ་མ་ངེས་གང་ཡིན་ཀྱང་རྟགས་མ་གྲུབ་ལན་འདེབས། མ་གྲུབ་དང་འགལ་མ་ངེས་གསུམ་པོ་གང་ཡང་མ་ཡིན་ན་འདོད་ལན་འདེབས་སོ། །གཞན་ཡང་ཁྱབ་པ་སྒོ་བརྒྱད་བརྩི་བའི་སྐབས་སུ། ༼༡༽ རྟགས་དེ་ཡིན་ན་བསལ་བ་དེ་ཡིན་པས་ཁྱབ་པ་རྗེས་ཁྱབ། ༼༢༽ རྟགས་དེ་མིན་ན་བསལ་བ་དེ་མིན་པས་ཁྱབ་པ་འགལ་ཁྱབ། ༼༣༽ གསལ་བ་ཡིན་ན་རྟགས་དེ་ཉིད་ཡིན་པས་ཁྱབ་པ་ཐུར་ཁྱབ། ༼༤༽ བསལ་བ་མིན་ན་རྟགས་དེ་ཉིད་མིན་པས་ཁྱབ་པ་ལྡོག་ཁྱབ། མདོར་ན་རྗེས་འགལ་གཉིས་དང་དེའི་ཕྱིན་ཅི་ལོག་བཅས་བཞི་པོ་དེ་ནི། རྟགས་ནས་བསལ་ལ་སློང༌། ཐུར་ལྡོག་གཉིས་དང་དེའི་ཕྱིན་ཅི་ལོག་བཅས་བཞི་པོ་དེ་ནི་བསལ་ནས་རྟགས་ལ་སློང་བ་སོགས་ཀྱང་ཤེས་པར་བྱའོ། །སྤྱིར་རྩོད་པའི་རྒྱུ་ནི། སྐྱེས་ཐོབ་ཀྱི་ཤེས་རབ་ཆེ་བ། </span><span class="front-title">སྒྲ་ཚད་ལ་བློ་སྦྱངས་པ། རང་གཞན་གྱི་གཞུང་ལུགས་ལ་བློ་སྦྱངས་པའོ། །རྩོད་པ་མཛེས་པའི་རྒྱན་ནི། བཞིན་གྱི་མདངས་གསལ་བ། ངག་སྙན་ཅིང་འཇམ་པ། ཕ་རོལ་དམའ་འབེབས་པའི་ཚིག་མདའ་མི་འཕེན་པ། ལུང་དང་རིགས་པ་གསལ་ལ་རྣོ་བ། སྒྱིད་ལུག་པ་དང་ང་རྒྱལ་མེད་པ། རིགས་ལམ་འདོར་བའི་གཡོ་སྒྱུ་དང་ཆགས་སྡང་མེད་པ། རང་གཞན་གྱི་དོན་དང་བསྟན་པ་ལ་གཅེས་པར་འཛིན་པ་རྣམས་སོ། །རྩོད་པའི་དཔེ་ནི། རང་གཞན་གྱི་གཏི་མུག་གཅོད་པ་འཁོར་ལོ་ལྟ་བུ། སུན་འབྱིན་པའི་རླུང་གིས་མི་གཡོ་བ་ལྷུན་པོ་ལྟ་བུ། ཚིག་དོན་ལ་མ་རྨོངས་པ་ཐུབ་པའི་དབང་པོའི་སྲས་ལྟ་བུ་དགོས་སོ། །རྩོད་པའི་འབྲས་བུ་ནི། རྩོད་པའི་རྒྱུ། རྒྱན། བསམ་པ། སྦྱོར་བ་ཕུན་སུམ་ཚོགས་པ་ལ་བརྟེན་ནས་རྟོགས་པ་འཕེལ་བས་རང་རྒྱུད་ཚིམས་པ། སྙན་པའི་གྲགས་པས་ཕྱོགས་ཀུན་ཁྱབ་པ། བསྟན་པ་སྲུང་བ་ལ་ཆོས་ཀྱི་རྒྱལ་པོར་འགྱུར་བ་སྟེ་དེ་ལྟ་བུ་ལ་བསླབ་པར་བྱའོ། །</span></p>
			<p class="tibetan-commentary-non-indent"><span class="tibetan-sabche">གསུམ་པ་བཟོ་རིག་པ་བཤད་པ་ལ་གཉིས། དགོས་འབྲེལ་མཚམས་སྦྱོར་དང་བཅས་པས་མདོར་བསྟན། སྒོ་གསུམ་གྱི་བཟོ་རིག་བྱེ་བྲག་རྒྱས་པར་བཤད་པའོ། །དང་པོ་༼དགོས་འབྲེལ་མཚམས་སྦྱོར་དང་བཅས་པས་མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དོན་གཉེར་རྗེས་འཛིན་བཟོ་རིག་མཐའ་ཡས་ཀྱང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྒོ་གསུམ་བཟོ་ལ་ཤེས་བྱ་ཀུན་ཀྱང་འདུ། །</span></p>
			<p class="tibetan-commentary-non-indent"><span class="front-title">འདོད་རྒུ་དོན་དུ་གཉེར་བ་རྗེས་སུ་འཛིན་པ་ནི་བཟོ་རིག་པ་ཡིན་ལ། དེའང་འདུལ་བ་ལུང་ལས། </span><span class="tibetan-external-citations">ཀུན་དགའ་ར་བ་གཙུག་ལག་ཁང༌། །མལ་སྟན་འཚོ་བ་ནར་མ་དང༌། །གློ་བུར་ནད་པ་ནད་གཡོག་དང༌། །ཡུལ་ངན་ཚེ་ན་སྦྱིན་པ་ནི། །རྫས་ལས་བྱུང་བའི་བསོད་ནམས་བདུན། །ཞེས་པའི་དང་པོ་གཉིས་པ་དང༌། །བཞི་ཡིས་ཚངས་པའི་</span><span class="tibetan-external-citations">བསོད་ནམས་སྐྱེད། </span><span class="front-title">།ཅེས་སྔོན་མེད་པའི་གནས་སུ་རིང་བསྲེལ་སྙིང་པོ་ཅན་གྱི་མཆོད་རྟེན་བྱེད་པ་དང༌། དགེ་འདུན་གྱི་ཀུན་དགའ་ར་བ་ལོངས་སྤྱོད་དང་བཅས་བསྐྲུན་པ་དང༌། དགེ་འདུན་བྱེ་བ་བསྡུམ་པ་དང༌། ཉམས་ལེན་གྱི་གཙོ་བོ་བྱམས་སོགས་ཚད་མེད་བཞི་བསྒོམ་པ་བཞི་པོ་གནས་སྐབས་ཚངས་པའི་བསོད་ནམས་སྐྱེད་པ་ལ་རྣམ་སྨིན་མཉམ་པར་གསུངས་པ་དང༌། རྒྱལ་བའི་བསྟན་དང་འཇིག་རྟེན་པའི་ཉེ་བར་མཁོ་བ་ཇི་སྙེད་པ་ཐམས་ཅད་ཀྱང་རིག་ལམ་འདི་ལ་མ་བརྟེན་པར་མི་འགྲུབ་པ་དང༌། བཟོ་རིག་ལ་མི་གུས་པ་གཅེར་བུ་པའི་གྲུབ་མཐའ་ཡིན་པར་གསུངས་པས་འདི་ཉིད་ཤེས་པ་ནི་ཤིན་ཏུ་གལ་ཆེ་ཞིང་དེའི་ལུགས་སྲོལ་གྱི་དབྱེ་བ་མཐའ་ཡས་ཀྱང༌། སྒོ་གསུམ་གྱི་བཟོ་ལ་བཟོ་རིག་ཙམ་དུ་མ་ཟད་ཤེས་བྱ་ཀུན་ཀྱང་འདུ་བས་མཁས་པ་རྣམས་ཀྱིས་དེ་ལྟ་བུའི་རྣམ་གཞག་བྱས་སོ། །དེའང་ཐམས་ཅད་ལ་ཡིད་</span><span class="front-title">སྔོན་དུ་འགྲོ་ཡང༌། དེས་ཀུན་ནས་བསླངས་པའི་ལུས་གཙོ་བོར་བྱེད་པས་ ༼༡༽ ལུས་བཟོ་སྟེ། གར་ཐིག་དབྱངས་གསུམ་དུ་གྲགས་པའི་དང་པོ་གཉིས་ལྟ་བུའོ། །ངག་གཙོ་བོར་བྱེད་པས་ ༼༢༽ ངག་བཟོ་སྟེ། གསུམ་པ་ལྟ་བུའོ། །ལུས་ངག་གཙོ་བོར་མི་བྱེད་པ་ཡིད་ཀྱིས་འགྲུབ་པས་ ༼༣༽ ཡིད་བཟོ་སྟེ། བསམ་བྱུང་གི་རིག་ཤེས་ཁྱད་པར་ཅན་ལྟ་བུའོ། །</span></p>
			<p id="_idParaDest-66" class="tibetan-sabche1"><span class="tibetan-sabche">གཉིས་པ་༼སྒོ་གསུམ་གྱི་བཟོ་རིག་བྱེ་བྲག་རྒྱས་པར་བཤད་པ་༽ལ་གསུམ། ལུས་བཟོ། ངག་བཟོ། ཡིད་ཀྱི་བཟོ་གནས་བཤད་པའོ། །དང་པོ་༼ལུས་བཟོ་༽ལ་གཉིས། མཆོག་དང༌། ཕལ་པའོ། །དང་པོ་༼མཆོག་༽ལ་གཉིས། མདོར་བསྟན། རྒྱས་བཤད་དོ། །དང་པོ་</span><span class="tibetan-sabche">༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ལུས་བཟོ་མཆོག་ནི་སྐུ་གསུང་ཐུགས་རྟེན་ཏེ། །</span></p>
			<p class="tibetan-commentary-non-indent"><span class="front-title">ལུས་བཟོ་ལ་གཙོ་ཕལ་གཉིས་ཡོད་པའི་མཆོག་གམ་གཙོ་བོ་ནི་སྐུ་རྟེན་རྒྱལ་བའི་སྐུ་བརྙན་བྲིས་འབུར། གསུང་རྟེན་འཕགས་བོད་ཡིག་རིགས། ཐུགས་རྟེན་མཆོད་རྟེན་དང་ཕྱག་མཚན་གྱི་རིགས་ལ་སོགས་པ་རྣམས་ཡིན་པས་རིམ་པར་བཤད་པར་བྱ་སྟེ། ཞེས་སོ། །</span></p>
			<p id="_idParaDest-67" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གསུམ། སྐུ་རྟེན། གསུང་རྟེན། ཐུགས་རྟེན་བཤད་པའོ། །དང་པོ་༼སྐུ་རྟེན་༽ལའང་གསུམ། བཟོ་བོའི་མཚན་ཉིད་བྱིན་རླབས་སོགས་བཤད་པ། བརྟེན་པ་ལྷའི་ཆ་ཚད། རྟེན་གཞལ་ཡས་ཁང་འཕྲོས་དོན་ཙམ་སྨོས་པའོ། །</span><span class="tibetan-sabche">དང་པོ་༼བཟོ་བོའི་མཚན་ཉིད་བྱིན་རླབས་སོགས་བཤད་པ་༽ནི། </span></p>
			<p class="tibetan-root-text_tibetan-root-text-first-line"><span class="tibetan-root-text">ལྷ་བཟོ་མཁས་དང་གཙང་སྦྲ་བསྙེན་གནས་ལྡན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསང་སྔགས་ནང་པར་དབང་ཐོབ་དམ་ཚིག་ཅན། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྒྱུ་དང་ལག་ཆར་བཅས་པ་བྱིན་གྱིས་བརླབ། །</span></p>
			<p class="tibetan-commentary-non-indent"><span class="front-title">གང་གིས་རྟེན་སྐྲུན་པ་པོ་བཟོ་བོ་ལ་སྐྱོན་ཡོན་རྣམ་པ་གཉིས་ཡོད་དེ། དང་པོ་སྐྱོན་ནི་དཔལ་འབྱོར་རྒྱ་མཚོར། </span><span class="tibetan-external-citations">ཡོན་ཏན་མི་མཁས་ང་རྒྱལ་ཆེ། །འགྲོགས་པ་མི་བདེ་བཀུར་སྟི་འདོད། །འཕྲལ་དུ་ཚིག་རྩུབ་ཕུག་འདོད་ཆེ། །ཡོན་རྒྱགས་གླ་ཐང་ཆད་མེད་འབེབས། །དེས་ཀྱང་མི་ཚིམ་རྒྱུ་ཆ་རྐུ། །ཅུང་ཟད་ཙམ་ལ་བཟོ་འཕྲོ་འཇོག །</span><span class="tibetan-external-citations">འགྲོ་སྡིགས་བྱེད་ཅིང་ཆང་ནག་འཚོལ། །དགེ་ལས་སྡིག་པར་སྒྱུར་མཁན་ཡིན།</span><span class="front-title"> །ཅེས་འབྱུང་བ་ལྟ་བུའི་སྐྱོན་དང་མི་ལྡན་ཞིང༌། སམྦུཊི་ལས། </span><span class="tibetan-external-citations">དུལ་ཞིང་དད་ལྡན་ལང་ཚོར་བབ། །དབང་པོ་རྣམ་གསལ་རྣམ་རྟོག་མེད། །ཁྲོ་མེད་ལྐོག་འཕྱས་མི་བྱེད་ཅིང༌། །ཤིན་ཏུ་མཁས་ལ་སྤྲོ་བ་ཆེ། །བཟོད་ལྡན་སྙིང་རྗེ་ཆེན་པོ་ཅན།</span><span class="front-title"> །ཞེས་དང༌། དཔལ་འབྱོར་རྒྱ་མཚོར། </span><span class="tibetan-external-citations">འདོད་པ་ཆུང་ཞིང་བཀུར་སྟི་སླ། །མཁས་ཤིང་ཁེངས་མེད་ཁ་ལ་ཉན། །ལྷ་ལ་གུས་ཤིང་སྤྱོད་ལེགས་པའོ།</span><span class="front-title"> །ཞེས་འབྱུང་བ་ལྟར་རང་བཞིན་དང་བཟོའི་མཚན་ཉིད་ལ་མཁས་པའི་ཡོན་ཏན་དང་ལྡན་པས་ལས་ལ་ཞུགས་པ་ན། ཆགས་བྲལ་གྱི་སྐུ་དང་གསང་སྔགས་ཕྱིའི་ལྷ་ལ་ཁྲུས་དང་གཙང་སྦྲ་ལ་གནས་ཤིང་བསྙེན་གནས་ཀྱི་སྡོམ་པ་དང་ལྡན་པ། གསང་སྔགས་ནང་གི་ལྷ་ཡི་དབང་བསྐུར་བ་ཐོབ་ཅིང་དམ་ཚིག་དང་ལྷའི་རྣལ་འབྱོར་ལྡན་པས་སྐྱེ་བོ་ཕལ་གྱིས་</span><span class="front-title">མི་མཐོང་བར་མཚམས་བཅད་དེ་མཆོད་གཏོར་དམ་རྫས་ཡང་ཡང་འབུལ་དགོས་ལ། བཟོ་བོ་ཀུན་རྣམ་སྣང་ངམ་བགེགས་མཐར་བྱེད་དང༌། སྐུ་རྒྱུ་དང་ལག་ཆ་རྣམ་སྣང་དུ་བསྐྱེད་པའང་གསུངས་ཤིང༌། ཐིག་ཚོན་རྣམས་ནི་དཀྱིལ་ཆོག་ནས་འབྱུང་བའི་ཆོ་གས་བྱིན་གྱིས་བརླབ། ཡིག་མཁན་འོད་དཔག་མེད། སྨྱུ་གུ་དང་སྣག་ཚའང་བྱིན་གྱིས་བརླབས་པའི་ཚུལ་ཕྲེང་བ་སོགས་སུ་བཤད་པ་ལྟར་ཏེ། དེ་དག་ཀྱང་ཐོག་མར་དབུ་འཛུགས་པའི་སྐབས་སུ་ངེས་པར་ལག་ཏུ་ལེན་པ་གལ་ཆེའོ། །</span></p>
			<p class="tibetan-regular-indented"><span class="front-title">ཞར་བྱུང་སྐུ་གཟུགས་བཞེངས་པའི་བདག་རྐྱེན་སྦྱིན་བདག་ལའང་སྐྱོན་ཡོན་གཉིས་ལས། དང་པོ་ནི། དཔལ་འབྱོར་རྒྱ་མཚོར། </span><span class="tibetan-external-citations">སྡིག་ལ་མི་འཛེམ་དད་འདུན་ཆུང༌། །ཕན་ཡོན་མི་མཐོང་ཡིད་མི་ཆེས། །སྒྲུབ་བློ་མེད་པའམ་ཡོད་ན་ཡང༌། །ཚེ་འདིའི་ལོ་འདོད་གྲགས་འདོད་ཕྱིར། །རྐྱེན་དང་མི་འཚམ་བློ་རྒྱ་བསྐྱེད། །ངང་ཐུང་བློ་</span><span class="tibetan-external-citations">དོག་བཟོད་བསྲན་ཆུང༌། །ལྷ་དང་བཟོ་བོ་སྨོད་བྱེད་ཅིང༌། །འགྱོད་པ་སྐྱེས་ནས་འཕྲོ་འཇོག་པའོ། </span><span class="front-title">།ཞེས་བཤད་པའི་སྐྱོན་འདི་དག་དང་ནམ་ཡང་མི་ལྡན་པ་ཞིག་དགོས་ལ། གཉིས་པ་ཡང། དེ་ཉིད་ལས། </span><span class="tibetan-external-citations">ཕན་ཡོན་མཐོང་བའི་ཤེས་རབ་ཅན། །རྩེ་གཅིག་སེམས་པའི་བསམ་གཏན་ཅན། །བརྟན་ཞིང་སྤྲོ་བའི་བརྩོན་འགྲུས་ཅན། །དཀའ་སྤྱད་མི་སྐྱོ་བཟོད་བསྲན་ཅན། །ངང་རིང་ཚིག་འཇམ་ཚུལ་ཁྲིམས་ཅན། །གཡོ་མེད་གཏོང་ཕོད་སྦྱིན་པར་ལྡན། །ལྷ་དང་བཟོ་བོར་དད་གུས་ལྡན། །རིམ་གྱིས་དགའ་སྤྲོ་སྒོམ་པའོ།</span><span class="front-title"> །ཞེས་དང༌། མི་གཡོ་བའི་རྒྱུད་ལས་ཀྱང༌།</span><span class="tibetan-external-citations"> བྲིས་སྐུ་ཚད་དང་ལྡན་པ་ཡོངས་སུ་ཟིན་པ་དང༌། འབྲི་མཁན་ལ་ཁོ་རང་ཇི་ལྟར་འདོད་པའི་ཡོན་ཕབ་པ་བཞིན་སྦྱིན་པར་བྱའོ།</span><span class="front-title"> །ཞེས་དང༌། རབ་གནས་ཀྱི་རྒྱུད་དུ། </span><span class="tibetan-external-citations">བཟོ་བོ་མ་མཉེས་པའི་ལྷ་ལ་ནི་ཡེ་ཤེས་པ་མི་འཇུག་སྟེ། རབ་གནས་ཀྱི་ཐོག་མར་བཟོ་བོ་མཉེས་པར་</span><span class="tibetan-external-citations">བྱའོ།</span><span class="front-title"> །ཞེས་པ་ལ་སོགས་མདོ་རྒྱུད་དུ་མ་ནས་བཟོ་བོ་མགུ་བ་བགྱིད་པ་སྦྱིན་བདག་གི་དམ་ཚིག་གཙོ་བོར་གསུངས་ལ། བཟོ་བོ་སུན་ཕྱུང་བ་ནི་ལྷ་ལ་སུན་ཕྱུང་བ་ཡིན་ཕྱིར་བཤེས་གཉེན་བསྟེན་པའི་ཚུལ་གྱིས་ལྷ་བཟོ་ལ་དད་པ་དང་བཀུར་སྟིས་ལྷ་བཞིན་དུ་མཆོད་པར་བྱའོ། །དེང་སང་སྐུ་གསུང་ཐུགས་རྟེན་ཉོ་ཚོང་བྱེད་པ་ནའང་བཟོ་བོ་དང་བདག་པོས་ཡུལ་དུས་དང་འཚམས་པའི་རིན་ཐང་གང་བཅད་པའི་དཔའ་བོའི་རིན་གཞལ་ན་ལེགས་པར་འགྱུར་གྱི། བལ་བོད་ཀྱིས་ཉོ་ཚོང་གཏམ་པ་ལྟ་བུས་ནི་གཉིས་ཀ་ལ་ཉེས་པ་ཆེན་པོ་སྐྱེད་པའི་རྒྱུར་འགྱུར་བའང་ཞར་བྱུང་དུ་འཕྲོས་པའོ། །</span></p>
			<p id="_idParaDest-68" class="tibetan-sabche1"><span class="tibetan-sabche">གཉིས་པ་བརྟེན་པ་ལྷའི་ཆ་ཚད་བཤད་པ་ལ་གཉིས། དམ་ཚིག་བྲིས་སྐུ། ཆ་ཚད་དངོས་བཤད་པའོ། །དང་པོ་༼</span><span class="tibetan-sabche">དམ་ཚིག་བྲིས་སྐུ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གཞུང་མཐུན་དམ་ཚིག་བྲིས་སྐུ་མཆོག་ཡིན་ཏེ། །</span></p>
			<p class="tibetan-commentary-non-indent"><span class="front-title">རྒྱུད་སྡེ་སོ་སོའི་གཞུང་དང་མཐུན་པའི་དམ་ཚིག་གི་བྲིས་སྐུ་ནི་སྐུ་བརྙན་རྣམས་ཀྱི་ནང་ནས་མཆོག་ཏུ་གྱུར་པ་ཡིན་ཏེ། དེའང་དགྱེས་རྡོར་རྒྱུད་ཀྱི་བརྟག་པ་ཕྱི་མ་ལེའུ་དྲུག་པ་ལས། </span><span class="tibetan-external-citations">འདིར་ནི་འབྲི་མཁན་དམ་ཚིག་ཅན། །སྒྲུབ་པོའང་དམ་ཚིག་ཅན་གྱིས་ནི། །བྲིས་སྐུ་འཇིགས་པ་བྲི་བ་ཉིད། །སྐྱེས་པའི་ཐོད་གནས་ཁ་དོག་ལྔ། །རོ་ཡི་སྐྲ་ཡི་པིར་ཉིད་ཀྱིས། །བྲིས་སྐུ་བླ་མ་བྲི་བ་ཉིད། །གང་གང་སྐུད་པ་འཁལ་བ་དང༌། །གང་གང་རས་ཡུག་འཐག་པ་དང༌། །དེ་ཡང་དམ་ཚིག་ཅན་ངེས་པས། །དམ་ཚིག་</span><span class="tibetan-external-citations">བྱིན་རླབས་རྣལ་འབྱོར་པས། །ཟླ་བ་ཟླ་བའི་མར་ངོ་ཡི། །བཅུ་བཞི་པ་ལ་ཁྱིམ་དབེན་པར། །ཕྱེད་ན་མ་རུངས་སེམས་ཀྱིས་ནི། །ཆང་གི་བཏུང་བ་ཅུང་ཟད་ལས། །ལུས་ལ་ནི་རཾ་ཤུ་བསམས་ནས། །དེ་བཞིན་གཅེར་བུར་གྱུར་པ་ཡང༌། །འབགས་པ་དང་ནི་མ་དག་པས། །དེ་ལ་དམ་ཚིག་རབ་ཏུ་བཟའ། །བཞིན་བཟང་སྙིང་རྗེ་ལྡན་པ་དང༌། །གཟུགས་ལ་ལང་ཚོ་སྐལ་བཟང་མ། །མེ་ཏོག་འབྲས་ཤིང་སྒྲུབ་པོ་དགའ། །རང་གི་ཕྱག་རྒྱ་གཡོན་དུ་བཞག </span><span class="front-title">།ཅེས་སོགས་བླ་མེད་ནས་བཤད་པ་དང༌། འཇམ་དཔལ་རྩ་རྒྱུད་ནས་རས་བྲིས་ཆེ་ཆུང་གི་ཆོ་ག་ཤིན་ཏུ་རྒྱས་པ་ཕན་ཡོན་ཚད་མེད་པ་དང་བཅས་ལེགས་པར་བཤད་པ་ལྟར་བསྒྲུབ་པར་བྱ་སྟེ། སྡོམ་འབྱུང་ལས། </span><span class="tibetan-external-citations">སྔགས་པ་ལས་ནི་དང་པོ་བས། །གཟུགས་བརྙན་ལ་སོགས་བྱ་བ་སྟེ། །བྲིས་སྐུ་བསྒྲུབ་ན་མྱུར་བར་ནི། །དངོས་གྲུབ་རྒྱ་ཆེན་འཐོབ་པར་འགྱུར།</span><span class="front-title"> །ཞེས་གསུངས་སོ། །</span></p>
			<p id="_idParaDest-69" class="tibetan-sabche1"><span class="tibetan-sabche">གཉིས་པ་ཚད་བཤད་པ་ལ་གསུམ། སྤྱིར་བཤད་པ། བྱེ་བྲག་ཏུ་བཤད་པ། དེ་ལས་འཕྲོས་པའི་ཉེ་བར་མཁོ་བའོ། །དང་པོ་༼སྤྱིར་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཆ་ཚད་དུས་ཀྱི་འཁོར་ལོར་རང་སོར་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བརྒྱ་དང་ཉེར་ལྔ་སྡོམ་འབྱུང་བརྒྱ་ཉི་ཤུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གདན་བཞི་དེ་མཚུངས་དམར་ནག་ཞལ་ཚད་བརྒྱད། །</span></p>
			<p class="tibetan-root-text_tibetan-root-text-last-line"><span class="tibetan-root-text">མདོ་དང་རྒྱ་གཞུང་དེ་མཐུན་དེ་རྗེས་འབྲང༌། །</span></p>
			<p class="tibetan-commentary-non-indent"><span class="front-title">སྐུ་གཟུགས་ཀྱི་ཆ་ཚད་ནི་མདོ་རྒྱུད་རྣམས་ལས་ནན་ཏན་དུ་གསུངས་ཏེ། དེའང་རྒྱུད་ཀྱི་རྒྱལ་པོ་དུས་ཀྱི་འཁོར་ལོ་ལས། </span><span class="tibetan-external-citations">རྒྱལ་བའི་བདག་པོའི་གཙུག་ཏོར་ནས་ནི་མཛོད་</span><span class="tibetan-external-citations">སྤུའི་དབུས་སུ་ཕྱེད་དང་བཅས་པ་ཉི་མའི་སོར་དུ་འགྱུར། །དེ་ནས་མགྲིན་པའི་ཆུ་སྐྱེས་དེ་བཞིན་སྙིང་ག་དང་ནི་དེ་ནས་ལྟེ་གསང་ཆུ་སྐྱེས་དེ་བཞིན་ནོ། །ཞབས་ཀྱི་མཐིལ་དང་རྗེ་ངར་བརླ་དང་དཔྱི་ཡང་མ་ནུ་དེ་ཉིད་དེ་ཉིད་རིག་བྱེད་རྣམས་ཀྱི་སྟེ། །བྲང་ཕྱེད་ཕྱེད་བཅས་ཉི་མས་རང་དཔུང་དཔུང་ལག་རྣམས་ནི་མཁའ་མིག་རྒྱལ་པོ་ཉི་མའི་ཚད་ཀྱིས་སོ། །ཉི་ཤུ་རྩ་ལྔ་ལྷག་པའི་བརྒྱ་ཕྲག་གང་ཞིག་དུས་དང་དགུ་ཡི་མི་རྣམས་ཀྱི་ནི་འཇིག་རྟེན་ཚད། །རིག་བྱེད་ཕྱེད་དང་བཅས་པའི་གཞི་དང་ཆུ་གཏེར་ཆུ་གཏེར་ཕྱེད་དང་བཅས་པའི་རིག་བྱེད་རིག་བྱེད་ཀྱིས། །གཙུག་ཏོར་མགོ་བོ་འོག་ཏུ་འགྱུར་ཏེ་རྒྱལ་བའི་བདག་པོའི་དཔལ་ལྡན་དཔྲལ་བ་དག་དང་ཤངས་དང་ནི། །ཤངས་ཀྱི་འོག་ཏུ་ཀོས་སྐོའི་མཐའ་དང་དེ་ནས་མགྲིན་པ་དག་སྟེ་མགྲིན་པའི་རྩ་བའི་ཆུ་སྐྱེས་དབུས། །དེ་ནས་སྙིང་ག་ལྟེ་བ་གསང་བར་མི་ཡི་བདག་པོ་ཕྱེད་བཅས་ཉི་མ་རྣམས་ཀྱི་རིམ་པར་འགྱུར། </span><span class="front-title">།ཞེས་རང་སོར་བརྒྱ་ཉི་ཤུ་རྩ་ལྔ་པ་ཁོ་ན་གསལ་བར་</span><span class="front-title">གསུངས་ཤིང༌། དེ་ཉིད་དཀྱིལ་འཁོར་སོགས་ཕྱི་ནང་གི་དགེ་སྦྱོར་ཡང་རྒྱས་པར་འབྱུང་ངོ༌། །བདེ་མཆོག་བཤད་རྒྱུད་སྡོམ་འབྱུང་ལེའུ་སུམ་ཅུ་པ་ལས། </span><span class="tibetan-external-citations">ལྷ་ཡི་རི་མོ་གཟུགས་དག་གི། །ཁྱོན་དང་གཟུགས་ཀྱི་མཚན་ཉིད་དོ། །ཚངས་པའི་རི་མོའི་གཟུགས་ཀྱི་སྔར། །ཆ་ལྔ་དག་ནི་གདན་ཡིན་ནོ། །སྐུ་ནི་དུམ་བུ་གསུམ་ཅན་གྱི།</span><span class="front-title"> །ཞེས་སོགས་ཀྱིས་སོར་མོ་བརྒྱ་ཉི་ཤུ་པ་ལས་དབྱེ་བའི། ཐལ་མོ་བཅུ་གཉིས་པ། བཅུ་པ། དགུ་པ་སོགས་གསལ་བར་གསུངས་སོ། །གདན་བཞིའི་བཤད་རྒྱུད་མནྟྲ་ཨཾ་ས་ལས་གསུངས་པའང་འགྱུར་ཁྱད་མ་གཏོགས་ཕལ་ཆེར་འདི་དང་འདྲ་ལ། ཞལ་ཚད་དགུ་པ་གསལ་པོར་མ་གསུངས་སོ། །སློབ་དཔོན་རཏྣ་རཀྵི་ཏས་སྡོམ་འབྱུང་གི་འགྲེལ་པར་ཀྱོག་བཤད་མཛད་པ་ནི། དུས་དེ་ཙམ་ན་མ་གངྷཱ་དང༌། བལ་པོའི་ཡུལ་གྱི་རི་མོ་མཁན་རྣམས་ལ་ཇི་ལྟར་གྲགས་པ་དེ་ལྟར་དཔྱད་པ་མེད་པར་བཀོད་པ་</span><span class="front-title">ཡིན་པས་སྡོམ་འབྱུང་གི་རྒྱུད་དོན་དུ་གཟུང་བར་མི་བྱའོ། །གཤིན་རྗེ་གཤེད་དམར་ནག་གི་རྒྱུད་ལས་ཀྱང་ཞལ་ཚད་བརྒྱད་པ་གསུངས་ཤིང༌། གཞན་ཡང་ཤཱ་རིའི་བུས་ཞུས་པའི་མདོར་གྲགས་པ། བལ་པོའི་དཔེ་ལས་བསྒྱུར་ངེས་པ་ཕྱིས་འགྱུར་བ་འདི་ལས་ཀྱང༌། ཕལ་ཆེར་དུས་འཁོར་གྱི་འདི་དང་མཐུན་པར་གསུངས་ལ། ཀྲི་ཡ་ས་མུཙྪར་ཡང་མདོ་འདིའི་ལུང་ཅི་རིགས་པར་དྲངས་སོ། །གཞན་ཡང་སྔོན་རབས་སུ་དར་བའི་རྒྱ་གཞུང་དུ་གྲགས་པ་ཁ་ཅིག་ཀྱང་དེ་དག་དང་མཐུན་ཞིང་མི་མཐུན་པའི་ཁྱད་པར་ཡང་ཕྲ་མོ་ཡོད་པ་ནི་སྔར་སྨོས་པའི་རྒྱུད་དེ་དག་གི་རྗེས་འབྲང་དུ་མངོན་ལ། དེ་དག་ཁ་ཅིག་ལ་ཕྱིས་ཀྱི་མཁས་པ་རྣམས་དགག་གཞག་མཛད་པ་ལ་ནི་སྙིང་པོ་གང་ཡང་མེད་དེ། </span><span class="tibetan-external-citations">བཟོ་ཡི་གནས་དང་སྨན་གྱི་སྦྱོར་བ་དང༌། །སྔགས་ཀྱི་ཆོ་ག་ཆོས་ཉིད་ཟབ་མོ་སྟེ། །འདི་དག་རྟོག་གེའི་རིགས་པས་བརྟག་བྱ་མིན། །བདག་ཉིད་སྒྲོག་</span><span class="tibetan-external-citations">དང་ང་རྒྱལ་སྤང་བར་རིགས།</span><span class="front-title"> །ཞེས་ཇོ་ནང་རྗེ་བཙུན་ཆེན་པོས་གསུངས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">འཇལ་བྱེད་རང་སོར་ཕྱེད་དང་བཅུ་གསུམ་མམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བཅུ་གཉིས་ཐལ་མོ་སྐབས་སྦྱར་ཚད་ལྔ་ཡི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དང་པོ་གཉིས་པ་དུས་འཁོར་སྡོམ་འབྱུང་ལྟར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསུམ་པ་བཞི་པ་ཐལ་མོ་དགུ་བརྒྱད་དེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">མདོ་རྒྱུད་དངོས་བསྟན་ཡིན་གྱི་བསྒྲིམས་ཏེ་འབད། །</span></p>
			<p class="tibetan-commentary-non-indent"><span class="front-title">དེ་དག་ལ་འཇལ་བྱེད་ཀྱི་བརྡ་ཁྱད་ཀྱང༌། སྐུ་གཟུགས་དེ་ཉིད་ཀྱི་རང་སོར་ཕྱེད་དང་བཅུ་གསུམ་མམ་བཅུ་གཉིས་རེ་ལ་ཞལ་ཚད་གཅིག་ཟེར། ཞལ་ཚད་དེ་ལ་མཐོ། ཐལ་མོ། མཐིལ། ཆ་ཆེན་ཏེ་མིང་གི་རྣམ་གྲངས་ལྔ། ཞལ་ཚད་ཆེ་ཆུང་དེ་དག་རྒྱུད་ཀྱི་ལུགས་གཉིས་སྐབས་དང་སྦྱར་བ་ཡིན་ནོ། །རང་སོར་གཅིག་ལ་ཆ་ཆུང༌། དེའི་</span><span class="front-title">བཞི་ཆ་ལ་རྐང་པ། བརྒྱད་ཆ་ལ་ནས་ཞེས་བྱ་ཞིང༌། དེས་གཞལ་བའི་ཆ་ཚད་རྩ་བ་ནི་རྣམ་པ་ལྔ་སྟེ། དང་པོ་བརྒྱ་དང་ཉེར་ལྔ་པ། གཉིས་པ་བརྒྱ་དང་ཉི་ཤུ་པ་གཉིས་དུས་འཁོར་དང་སྡོམ་འབྱུང་གི་ལུགས་ལྟར་དང༌། གསུམ་པ་དང་བཞི་པ་ནི་ཐལ་མོ་དགུ་པ་དང་བརྒྱད་པ་སྟེ། ལྷའི་ཆ་ཚད་བཞི་པོ་འདི་དག་མདོ་རྒྱུད་ཀྱི་དངོས་བསྟན། མཁས་པའི་རིག་བཟོས་མ་བསླད་པ་ཡིན་པས་བློ་ལྡན་རྣམས་བསྒྲིམས་ཏེ་འབད་པར་བྱའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">གཤེགས་སེམས་ཁྲོ་དང་ཆགས་བྲལ་གང་འོས་སྦྱར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བཞི་པ་ཤིན་ཏུ་ཁྲོས་པ་རྣམས་ལའོ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐལ་མོ་དྲུག་པ་ཕྱིས་བྱུང་བོད་ཀྱི་ལུགས། །</span></p>
			<p class="tibetan-commentary-non-indent"><span class="front-title">ཆ་ཚད་གསུམ་པོ་དེ་ནི་གཤེགས་པ་དང་གཤེགས་མ། སེམས་དཔའ་སེམས་མ། </span><span class="front-title">དཀྱིལ་འཁོར་གྱི་གཙོ་བོ་ཁྲོ་བོ་ཁྲོ་མོ། མཆོག་གི་སྤྲུལ་སྐུ་ཆགས་བྲལ་གྱི་རྣམ་པ་ཅན་སོགས་གང་ལ་གང་འོས་རིགས་པས་དཔྱད་དེ་སྦྱར་ཞིང༌། ཆ་ཚད་བཞི་པ་དེ་ནི་ཤིན་ཏུ་ཁྲོས་པ་སྟེ་གཤིན་རྗེ་གཤེད་དང་ཕྱག་རྡོར་ལ་སོགས་པ་རྣམས་ལ་སྦྱར་བར་བྱའོ། །ཆ་ཚད་ལྔ་པ་ཐལ་མོ་དྲུག་པའི་ཚད་ཀྱིས་ནག་པོ་ཆེན་པོས་མཚོན་ཕོ་ཉ་སྲིན་པོའི་གཟུགས་ཅན་སོགས་འབྲི་བར་བཤད་པ་དང༌། མ་ཧཱ་ཀཱ་ལ་ཞལ་ཚད་གསུམ་པར་བཤད་པ་སོགས་ནི་ཕྱིས་བྱུང་བོད་ཀྱི་མཁས་གྲུབ་རྣམས་ཀྱི་ལུགས་སྲོལ་ཡིན་ལ། རཏྣ་རཀྵི་ཏ་དང་བལ་པོའི་མཁས་པ་འགའ་ཞིག་གིས་ཚོགས་ཀྱི་བདག་པོ་སོགས་ཞལ་ཚད་ལྔ་པར་བཤད་པའང་ཡོད་དོ། །དེ་དག་གི་ལག་ལེན་ནི་འདིར་བྲིར་མ་ལྡངས་པས་རྟོགས་པར་འདོད་ན་རྗེ་བཙུན་རིན་པོ་ཆེའི་གསུང་རབ་སྐུ་གཟུགས་ཀྱི་ཆ་ཚད་བསྟན་པ་བདེ་སྐྱིད་འབྱུང་གནས་ཉིད་རྒྱ་གཞུང་ཕལ་པ་རྣམས་ལས་ཀྱང་ཁྱད་</span><span class="front-title">པར་འཕགས་པས་དེར་བལྟ་བར་བྱའོ། །ཆ་ཚད་བཞི་པོ་སྦྱོར་ཚུལ་ཡང་དེ་ཉིད་ལས། </span><span class="tibetan-external-citations">དེ་བཞིན་གཤེགས་པ་ཡབ་ཡུམ་ཕྱོགས་མཚུངས་ཤིང༌། །བྱང་ཆུབ་སེམས་དཔའ་ཡབ་ཡུམ་ཕྱོགས་མཚུངས་ལ། །རྒྱལ་བའི་རིགས་འཁྲུངས་རྒྱལ་བའི་སྲས་ཡིན་པས། །བྱང་ཆུབ་སེམས་དཔའ་སངས་རྒྱས་དང་མཚུངས་ཕྱིར། །ཆ་ཚད་གསུམ་པོ་འདི་དག་སངས་རྒྱས་དང༌། །བྱང་སེམས་ཡབ་ཡུམ་ཀུན་ལ་གང་འོས་སྦྱོར། །ཅི་སྟེ་སོ་སོར་སྦྱོར་བ་ལ་དགའ་ནའང༌། །ཕྲ་སྦོམ་ཁྱད་པར་ཞི་ཁྲོ་ལ་རིགས་པས། །བརྒྱ་དང་ཉེར་ལྔ་སངས་རྒྱས་ཞི་བ་དང༌། །བརྒྱ་དང་ཉི་ཤུ་ཧེ་རུ་ཀ་ལ་སྦྱར། །ཧེ་རུ་ཀ་དཔལ་སྐུ་ཡི་ཁྱད་པར་འགའ། །ཐལ་མོ་བརྒྱད་པ་བྱེད་པའི་སྐབས་ཀྱང་ཡོད། །སྤྱན་མ་སྒྲོལ་མ་ལ་སོགས་ཞི་བ་མཚུངས། །རྡོ་རྗེ་ཕག་མོ་ཧེ་རུ་ཀར་མཚུངས་ཤིང༌། །གཙུག་ཏོར་མེད་ཀྱང་གཙུག་གི་ནོར་བུ་དེ། །དེ་ཡི་ཚབ་ཏུ་སྦྱར་བས་མི་རུང་མེད། །</span><span class="tibetan-external-citations">གཙུག་ཏོར་བྲལ་ཞིང་ནུ་མ་བྷ་ག་དང༌། །སྐེད་ཕྲ་སྟོད་ཞུམ་བརླ་དང་རོ་སྨད་རྒྱས། །དཔྲལ་བའི་ཟུར་ཞུམ་མིག་རྒྱས་ཟུར་མིག་སོགས། །མོ་གཟུགས་ཡིན་ཕྱིར་ལྷ་མོ་རྣམས་ལ་དགོས། །ཡབ་རྣམས་དེ་ལས་ལྡོག་པའི་ཚུལ་དུ་ཡོད། །ལྷག་མ་ཆ་ཚད་རགས་པ་མཚུངས་པར་བྱ། །སེམས་དཔའ་ཆེན་པོ་རྣམས་ཀྱང་དེ་དག་མཚུངས། །མཐོ་དགུ་པ་ནི་སེམས་དཔའ་ཕལ་པ་དང༌། །བརྒྱ་བྱིན་ལ་སོགས་འཇིག་རྟེན་ཞི་བའི་ལྷ། །རོལ་པའི་ཁྲོ་བོ་ཧེ་རུ་ཀ་ལས་གཞན། །དེ་རྣམས་སོ་སོའི་རིགས་ཀྱི་ལྷ་མོར་བཅས། །དེ་དག་ཚད་དེས་ལེགས་པར་བྲིས་གྱུར་ན། །རྣམ་གྲངས་ཚུལ་གྱིས་ལེགས་པར་འགྱུར་བའང་ཡོད། </span><span class="front-title">།ཅེས་གསུངས་སོ། །དུས་འཁོར་ལས་གསུངས་པའི་མིའི་ཆ་ཚད་ནི་ཉན་ཐོས་ལ་འོས་ཀྱང་ལྷའི་ཆ་ཚད་གྲལ་དུ་བསྡུ་བར་མ་མཛད་ཅིང༌། རང་རྒྱལ་གཙུག་ཏོར་སོགས་ཀྱིས་འཕགས་པས་ཐལ་མོ་དགུ་པར་བཞེད་པ་དང༌། </span><span class="tibetan-external-citations">སོ་</span><span class="tibetan-external-citations">སོའི་འདྲ་འབགས་རྣམས་ནི་ཆ་ཚད་དང༌། །མཐུན་པར་མི་དགོས་རང་རང་དབྱིབས་བཞིན་བྱ། །བཟོ་ཉེས་འགོག་ཕྱིར་ཆ་ཚད་མཛད་པ་སྟེ། །སྐྱེས་བུ་དམ་པས་མཛད་ཅིང་བཟོ་གནད་ཀྱི། །འཕྲུལ་ལ་ལེགས་པར་བྱང་ན་ངེས་པ་མེད།</span><span class="front-title"> །ཅེས་གསུངས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ལྷ་རིགས་ཆགས་བྲལ་འཁོར་ལོས་སྒྱུར་བ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཞི་བ་རྒྱན་མེད་དྲང་སྲོང་རིགས་ངན་ཚུལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སངས་རྒྱས་རོལ་པའི་ཁྲོ་བོ་ཁྲོ་བོའི་རྒྱལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སེམས་དཔའ་མཆོག་ཕལ་ཕྱག་བརྙན་ཕོ་ཉར་བསྡུ། །</span></p>
			<p class="tibetan-commentary-non-indent"><span class="front-title">ཆ་ཚད་བགོ་ཡུལ་ལྷའི་རྣམ་པ་མང་ཡང་རིགས་ཀྱི་སྒོ་ནས་བསྡུ་བའི་ཐ་སྙད་སྦྱོར་ན། ༼༡༽ རབ་བྱུང་གི་རྣམ་པ་ལ་ཆགས་བྲལ་གྱི་སྐུ་དང༌། ༼༢༽ ཞི་བ་རྒྱན་ཅན་ལ་འཁོར་ལོས་སྒྱུར་བའི་ཆ་བྱད་དང༌། ༼༣༽ ཞི་བ་རྒྱན་མེད་ལ་དྲང་སྲོང་གི་ཆ་བྱད་དང་རིགས་ངན་གྱི་ཆ་བྱད་</span><span class="front-title">གཉིས་ཡོད་ཅིང༌། ༼༤༽ བདེ་དགྱེས་དུས་འཁོར་སོགས་ཧེ་རུ་ཀ་སངས་རྒྱས་ཁྲོ་བོ་དང༌། ༼༥༽ ཐལ་མོ་དགུ་པའི་ཁྲོ་བོ་ལ་རོལ་པའི་ཁྲོ་བོ་ཕལ་པའམ་སེམས་དཔའི་ཁྲོ་བོ། དམར་ནག་འཇིགས་གསུམ་རྟ་མགྲིན་ལ་སོགས་པ་ཁྲོ་བོའི་རྒྱལ་པོ་དང༌། ༼༦༽ འཇམ་དཔལ་དབྱངས་དང་སྤྱན་རས་གཟིགས་དང་ཀུན་ཏུ་བཟང་པོ་སོགས་ཉེ་བའི་སྲས་བརྒྱད་ལྟ་བུ་སེམས་དཔའ་མཆོག་དང༌། དེ་དག་གི་སྒོས་ཀྱི་འཁོར་ཞི་བ་ཕོ་མོ་ལ་བྱང་སེམས་ཕལ་པ་དང༌། ནག་པོ་ཆེན་པོ་དང༌། ལྷ་མོ་རེ་མ་ཏི་ལ་སོགས་པ་ཕོ་ཉ་ཕྱག་བརྙན་ཞེས་བྱ་བ་རྣམས་སུ་བསྡུ་ཞིང༌། དྲང་སྲོང་ནི་སངས་རྒྱས་ཀྱི་མཚན་གྱི་རྣམ་གྲངས་ཡིན་པས། སངས་རྒྱས་ཁྲོ་བོ་ཟེར་བའི་དོན་ཡིན་ལ། གཞན་ཁྲོ་བོ་ལ་གནོད་སྦྱིན་ཁྲོས་པ་དང༌། སྲིན་པོ་ཁྲོས་པ་དང༌། གཤིན་རྗེ་ཁྲོས་པ་སོགས་ཀྱི་དབྱེ་བ་བྱས་ནས་ཉམས་ཐ་དད་པར་དགོས་པར་བོད་རྣམས་འདོད་ཀྱང་ངེས་པ་མེད་པར་གསུངས་སོ། །</span></p>
			<p id="_idParaDest-70" class="tibetan-sabche1"><span class="tibetan-sabche">གཉིས་པ་བྱེ་བྲག་ཏུ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འོན་ཀྱང་དེང་སང་ཆ་ཚད་བཅུ་གཅིག་ཏུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གྲགས་ཆེ་ཀུན་ཀྱང་ཚངས་ཐིག་སྔོན་སོང་ནས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆགས་བྲལ་ལོངས་སྐུ་སོར་མོ་བརྒྱ་ཉེར་ལྔ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བྱང་སེམས་བརྒྱ་དང་ཉི་ཤུ་དྲང་སྲོང་ཁྲོས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐལ་མོ་བཅུ་གཉིས་ཡུམ་རྣམས་ཐལ་མོ་དགུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཤིན་རྗེ་གནོད་སྦྱིན་བརྒྱད་དང་སྲིན་པོ་ཁྲོས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དྲུག་ལྔ་གསུམ་ཡོད་ཉན་རང་མི་དང་མཚུངས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚངས་སོགས་ཆ་ཆེན་དགུ་ཡིན་གླིང་བཞིའི་མི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྲིད་དུ་མཐོ་བདུན་ཞེང་ལ་བརྒྱད་དུ་འགྱུར། །</span></p>
			<p class="tibetan-root-text_tibetan-root-text-last-line"><span class="tibetan-root-text">དེ་དག་ལས་རླུང་འགག་པའི་རིམ་པར་གསུངས། །</span></p>
			<p class="tibetan-commentary-non-indent"><span class="front-title">དཀྱུས་ཀྱི་ལག་ལེན་ལ་གོང་སྨོས་ཁོ་ནས་ཁྱབ་མོད། འོན་ཀྱང་དེང་སང་བྲིས་འབུར་ཐམས་ཅད་ལ་སྒར་སྨན་གྱི་ལུགས་སྲོལ་གཉིས་སུ་གྲགས་ཆེ་བས། དང་པོ་ལྟར་ན་ཆོས་རྗེ་རིན་ཆེན་གྲུབ་སོགས་ཀྱིས་ཆ་ཚད་བཅུ་གཅིག་ཏུ་བཤད་ཅིང༌། གཉིས་པ་ལྟར་ན་ཐིག་ཆེན་བརྒྱད་དུ་གྲགས་ཆེ་ལ། དེ་དག་ཀུན་ཀྱང་ཚངས་ཐིག་སྔོན་དུ་སོང་ནས་བཅུ་གཅིག་པའི་ཕྱོགས་ལ། ཆ་ཚད་དང་པོ་སངས་རྒྱས་ཆགས་བྲལ་གྱི་རྣམ་པ་དང༌། </span><span class="tibetan-sabche">གཉིས་པ</span><span class="front-title">་རིགས་ལྔ་སོགས་ལོངས་སྐུ་རྣམས་ནི་སོར་མོ་བརྒྱ་ཉེར་ལྔ་པ། </span><span class="tibetan-sabche">གསུམ་པ་</span><span class="front-title">བྱང་ཆུབ་སེམས་དཔའ་ཞི་བ་རྣམས་སོར་མོ་བརྒྱ་དང་ཉི་ཤུ། </span><span class="tibetan-sabche">བཞི་པ་</span><span class="front-title">དུས་ཀྱི་འཁོར་ལོ་སོགས་དྲང་སྲོང་ཁྲོས་པའི་ཉམས་ཅན་རྣམས་ཐལ་མོ་</span><span class="front-title">བཅུ་གཉིས་པ། </span><span class="tibetan-sabche">ལྔ་པ་</span><span class="front-title">སྣ་ཚོགས་ཡུམ་སོགས་དཀྱིལ་འཁོར་དབང་མོ་རྣམས་དང་ལྷ་མོ་སྒྲོལ་མ་སོགས་རིགས་ཀྱི་ཡུམ་རྣམས་ཡིད་འོང་ཐལ་མོ་དགུ་པ། </span><span class="tibetan-sabche">དྲུག་པ་</span><span class="front-title">གཤིན་རྗེ་གཤེད་སོགས་གཤིན་རྗེ་ཁྲོས་པ་དང༌། </span><span class="tibetan-sabche">བདུན་པ་</span><span class="front-title">ཕྱག་ན་རྡོ་རྗེ་སོགས་གནོད་སྦྱིན་ཁྲོས་པ་རྣམས་ནི་ཐལ་མོ་བརྒྱད་པར་བྱ་བ་དང༌། </span><span class="tibetan-sabche">བརྒྱད་པ་</span><span class="front-title">སྲིན་པོ་ལྟར་ཁྲོས་པ་ལ་ལེགས་ལྡན་ནག་པོ་ཆེན་པོ་སོགས་ཐལ་མོ་དྲུག་པ་ལུགས་འདི་གཤེད་ནག་གི་འགྲེལ་པ་ནས་བཤད་པར་བཞེད། ཚོགས་བདག་སོགས་མིའུ་ཐུང་མཐོ་ལྔ་པ། རྡོ་རྗེ་བེར་ཅན་ཞལ་གཟིགས་ལ་བརྟེན་པ་ལྟ་བུ་ཤིན་ཏུ་ཁྲོས་པ་ཞལ་ཚད་གསུམ་པ་སྟེ་ནང་གསེས་གསུམ་ཡོད་ཅིང༌། </span><span class="tibetan-sabche">དགུ་པ་</span><span class="front-title">ཉན་རང་གཉིས་གླིང་འདིའི་མི་དང་མཚུངས་ལ། </span><span class="tibetan-sabche">བཅུ་པ་</span><span class="front-title">ཚངས་དང་བརྒྱ་བྱིན་སོགས་འཇིག་རྟེན་སྐྱོང་བ་རྣམས་ཆ་ཆེན་དགུ་པ་ཡིན་ལ། དེའི་ནང་གསེས་རྣམ་སྲས་སོགས་ཁ་ཅིག་མཐོ་བརྒྱད་པའི་ཚད་</span><span class="front-title">ཡིན་པ་རཏྣ་རཀྵི་ཏས་བཤད། </span><span class="tibetan-sabche">བཅུ་གཅིག་པ་</span><span class="front-title">གླིང་བཞིའི་མི་རྣམས་ཀྱི་ལུས་ཚད་ནི་ཆུ་ཞེང་ཚད་མི་མཉམ་པས་སྲིད་དུ་མཐོ་བདུན། ཞེང་ལ་མཐོ་བརྒྱད་དུ་འགྱུར་བར་དུས་འཁོར་དང་སློབ་དཔོན་དཔའ་བོས་བཤད་ཅིང༌། ཁ་ཅིག་དེ་ལས་ལྡོག་པ་དང་ཡང་ཆུ་ཞེང་མཉམ་པའང་ཡོད་ལ། མིའི་རྟེན་ཅན་གྱི་བླ་མ་སོགས་ནི་ཇི་ལྟར་རང་གི་ལུས་ཀྱི་དབྱིབས་བྱད་ལ་ཡོད་པ་དེ་ལྟར་འདྲ་འབག་ཏུ་བྱ་བར་སྣང་མོད། འོན་ཀྱང་རང་སེམས་སངས་རྒྱས་སུ་ངོ་སྤྲོད་པའི་རྩ་བའི་བླ་མ་དམ་པའི་སྐུ་གཟུགས་ནི་རྫོགས་པའི་སངས་རྒྱས་ཀྱི་སྐུའི་ཚད་བཞིན་བྱ་བ་སྐྱོབ་པ་འཇིག་རྟེན་གསུམ་མགོན་གྱི་རྡོ་རྗེའི་གསུང་གི་ངེས་པའོ། །འབུར་སྐུ་རྣམས་ཀྱི་སྤྱིའི་ཚད་ཀྱང་བྲིས་སྐུ་དང་གཅིག་པ་ཡིན་ལ་རྒྱབ་མདུན་འཁོར་བའི་ཆ་ཚད་ལྷག་པོར་བསྣན་དགོས་ཏེ་ཞིབ་པར་རྗེ་བརྒྱད་པའི་ཉི་མ་ཆེན་པོའི་མེ་ལོང་སོགས་ལས་རྟོགས་པར་བྱའོ། </span><span class="front-title">།ལུགས་གཉིས་པ་ཐིག་ཆེན་བརྒྱད་དུ་བསྡུས་པའི་རྣམ་གཞག་ལག་ལེན་སྨན་བླ་དོན་གྲུབ་ཀྱིས་མཛད་པའི་ཆ་ཚད་ཡིད་བཞིན་ནོར་བུ། དེ་ལས་ཁྱད་པར་མང་པོའི་ཟུར་ཆོས་ཅན་གཡའ་སེལ་སོགས་ཞིབ་ཅིང་རྒྱས་པས་འདིར་མ་སྤྲོས་ལ། དེ་ལྟར་ཐལ་མོ་དང་སོར་ཚད་ཀྱི་རིང་ཐུང་དེའང་ལས་རླུང་དབུ་མར་འགགས་པ་དང་མ་འགགས་པའི་རིམ་པས་ཁྱད་ཞུགས་པར་གསུངས་སོ། །</span></p>
			<p class="tibetan-commentary-non-indent"><span class="tibetan-sabche">གསུམ་པ་དེ་ལས་འཕྲོས་པའི་ཉེ་བར་མཁོ་བའི་རྣམ་གཞག་བཤད་པ་ལ་བདུན། ཉམས། རྒྱན། ཕྱག་མཚན། ཁྲི་རྒྱབ། སྐྱོན་སེལ། ཚོན་མདངས། རྣམ་འགྱུར་རྣམས་སོ། །དང་པོ་༼ཉམས་</span><span class="tibetan-sabche">༽ནི། </span></p>
			<p class="tibetan-root-text_tibetan-root-text-1-line-only"><span class="tibetan-root-text">མཚན་དཔེ་ཞི་ཆགས་ཁྲོ་སྒེག་གར་གྱི་ཉམས། །</span></p>
			<p class="tibetan-commentary-non-indent"><span class="front-title">སྐུ་གཟུགས་དེ་དག་ཀྱང་སངས་རྒྱས་ལོངས་སྐུ་དང་སྤྲུལ་སྐུ་དག་ལ་མཚན་བཟང་སོ་གཉིས་དང་དཔེ་བྱད་བརྒྱད་ཅུ་ལས་དངོས་སུ་ཇི་ལྟར་འབྲིར་རུང་བ་ཐམས་ཅད་གསལ་ལ་རྫོགས་པ་དང༌། གཤེགས་པ་སོགས་ལ་ཞི་ཞིང་འཛུམ་པའི་མདངས་ཅན། ལྷ་མོ་ཕལ་ཆེར་ཆགས་ཤིང་གཞོན་པའི་ཚུལ། ཁྲོ་བོ་རྣམས་རྔམས་ཤིང་མི་སྡུག་པ། རོལ་པའི་ཁྲོ་བོ་སོགས་ཁྲོ་འཛུམ་སྒེག་པའི་ཉམས་ཅན། གཞན་ཡང་གར་གྱི་ཉམས་དགུ་དང་ལྡན་པ་ཞེས་འབྱུང་བ་ལྟར། རྒྱན་དང་མདངས་ཀྱིས་སྒེག་པ་དང༌། འགྱིང་ལ་རོལ་པས་དཔའ་བ་དང༌། སྤྱན་ལོག་ཁྲོ་གཉེར་གྱིས་མི་སྡུག་པ་དང༌། འཛུམ་ཞིང་</span><span class="front-title">ཧ་ཧའི་སྒྲས་དགོད་པ་དང༌། ཧི་ཧི་དང་ཧཱུྃ་ཕཊ་སྒྲོག་པས་དྲག་ཤུལ་དང་ལྡན་པ་དང༌། སོ་ཐམ་པ་དང་མགོ་གུག་ཅིང་མཚོན་ཆ་ཕྱར་གདེངས་ཀྱིས་འཇིགས་སུ་རུང་བ་དང༌། སྤྱན་དམར་ཟིམ་ཟིམ་དང་གཞོན་ཤས་སྙིང་རྗེ་དང༌། ཞལ་གདངས་རྐན་རྡེབ་པས་རྔམ་པ་དང༌། མཉེན་ལྕུག་འཇམ་པའི་མིག་སྣ་རྩེར་བལྟས་པས་ཞི་བ་སྟེ། དེ་ལྟ་བུའི་གར་གྱི་ཉམས་དགུ་ལས་བཟོ་བོས་བསྒྲུབ་ཏུ་རུང་བ་རྣམས་དང་ལྡན་པར་བྱའོ། །གཞན་ཡང༌། </span><span class="tibetan-external-citations">ཞལ་གྱི་དབྱིབས་ནི་རྣམ་པ་བཞི། །སྐྱེས་བུ་ཆེ་དང་ལྷ་མོ་ཡི། །ཁྱིམ་བྱའི་སྒོ་ང་ཏིལ་གྱི་དབྱིབས། </span><span class="front-title">།ཞེས་དང༌། </span><span class="tibetan-external-citations">ཁྲོ་བོ་རྣམས་ཀྱི་རྣམ་འགྱུར་དབྱིབས། །ཟླུམ་པོ་དག་དང་གྲུ་བཞི་སྟེ། </span><span class="front-title">།ཞེས་གསུངས་པ་ལྟར་ཞལ་དབྱིབས་ཐ་དད་པ་དང༌། </span><span class="tibetan-external-citations">སངས་རྒྱས་མཉམ་བཞག་སྤྱན་ནི་གཞུ་ཡི་དབྱིབས། །མགྲོན་བུུ་འམ་ནི་པདྨ་འདབ་མའི་དབྱིབས། །ཨུཏྤ་ལ་འདྲ་ཞི་མ་ཁྲོ་ཡི་སྤྱན། །ལྷ་མོ་ཞི་བའི་སྤྱན་ནི་ཉ་ལྟོ་འདྲ། །</span><span class="tibetan-external-citations">གཡེམས་མའི་མིག་ནི་འོད་མའི་གཞུ་འདྲ་སྟེ། །ཤིན་ཏུ་ཁྲོས་སྤྱན་ཟླུམ་དང་གྲུ་བཞིའོ།</span><span class="front-title"> །ཞེས་སྤྱན་གྱི་དབྱིབས་མི་འདྲ་བ་རྣམས་དང༌།</span><span class="tibetan-external-citations"> རྡོ་རྗེ་སྐྱིལ་ཀྲུང་ཡོངས་སུ་གྲགས། །བྱིན་པ་གཡས་སྟེང་གཡོན་པ་བཞག །པུས་མོ་སྨད་པ་པདྨའི་སྟབས། །ལོང་བུ་བསྣོལ་ཏེ་མཐེ་བོང་དག །རྩེ་མོ་སྤྲད་པ་ལ་ཡང་ཟེར། །གཡས་པ་རྡོར་སྐྱིལ་ལྟ་བུ་ལ། །གཡོན་པ་གཡས་པའི་བརླ་འོག་བཞག །སེམས་དཔའི་སྐྱིལ་མོ་ཀྲུང་ཞེས་བྱ། །གཡོན་པ་བཀན་པའི་སོར་མོ་རྣམས། །གཡས་པའི་བརླ་ལ་མ་རེག་ཙམ། །གཡས་པ་འགྱིང་སྟབས་བརྐྱང་བ་ནི། །སྐྱིལ་ཀྲུང་ཕྱེད་པ་ཞེས་བྱའོ། །གཡོན་བརྐྱང་བྲང་བ་གདན་ལ་བཙུགས། །དེ་ཡི་བརླ་ལ་གཡས་མཐིལ་སྦྱར། །བཞེངས་པའི་ཕྱེད་སྐྱིལ་གར་སྟབས་སོ། །གཡོན་པའི་བྱིན་པ་བསྐུམ་པ་ལས། །གཡས་པ་འགྱིང་བཅས་དོར་སྟབས་ཅན། །གཡས་བརྐྱང་བཟློག་པ་གཡོན་བརྐྱང་ངོ༌། །སོར་མོ་མདུན་</span><span class="tibetan-external-citations">བསྟན་རྟིང་བར་དུ། །ཁྲུ་གང་སོར་གཉིས་བརླ་བྱིན་པ། །དྲང་པོར་བསྲང་བ་ས་གའི་སྟབས། །དེ་ལས་ལུས་སྨད་པུས་མོའི་བར། །ཁྲུ་དོ་ངང་པའི་གཤོག་པ་ལྟར། །ལོགས་སུ་བརྐྱངས་པ་ཟླུམ་པོ་ཟེར། །སོར་མོ་བཅུ་པོ་མདུན་དུ་སྒྲིགས། །དྲང་པོར་བཞེངས་པ་མཉམ་པའི་སྟབས། །རྐང་གཉིས་ཁྲི་ལས་ཐུར་དུ་བརྐྱང༌། །སོར་མོ་མདུན་བསྟན་བཟང་པོའི་སྟབས། །ཞབས་མཐིལ་ཁ་སྦྱར་བདེ་ལེགས་ཅན། །ཙོག་པུར་རྐང་གཉིས་མཐོ་གང་བར། །སྟན་ལ་བཀོད་པ་ཙོག་པུའི་སྟབས། །གཡས་པའི་ཕྱེད་ཀྲུང་སོར་མོ་རྣམས། །གཡོན་པའི་ལོང་བུར་གཏད་པ་ན། །གཡོན་རོལ་ཡིན་ཞིང་གཡས་རོལ་བཟློག །འདི་ནི་བཞེངས་པ་ལ་ཡང་སྦྱར། །གཡོན་པའི་སྐྱིལ་ཀྲུང་ཕྱེད་པ་ལ། །དེ་དང་ཉེ་བར་གཡས་པ་ཡི། །པུས་མོ་དྲང་པོར་བཞག་པ་ནི། །དཔའ་བོའི་འདུག་སྟངས་ཞེས་བྱའོ། །གཡོན་པ་དེ་བཞིན་བྱས་པའི་སྟེང༌། །པུས་པོ་གཡས་</span><span class="tibetan-external-citations">པ་བསྙལ་བ་ལས། །རྐང་གཡས་གཡོན་པའི་བརླ་མཐིལ་དུ། །བཞག་པ་དཔའ་མོའི་འདུག་སྟངས་སོ། །མི་མཉམ་རུས་སྦལ་བུང་བའི་སྟབས། །དེ་སོགས་འདིར་ནི་མ་སྤྲོས་སོ།</span><span class="front-title"> །ཞེས་ཞབས་ཀྱི་སྟངས་སྟབས་ཁྱད་པར་སོགས་ཤིན་ཏུ་མང་པོ་རྣམས་ཀྱང་ཁོང་དུ་ཆུད་པར་བྱའོ། །</span></p>
			<p id="_idParaDest-71" class="tibetan-sabche1"><span class="tibetan-sabche">གཉིས་པ་༼རྒྱན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཆོས་གོས་རིན་ཆེན་རྒྱན་བརྒྱད་དར་གོས་གཉིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱག་རྒྱ་དུར་ཁྲོད་དཔལ་ཆས་བརྒྱད་དམ་བཅུ། །</span></p>
			<p class="tibetan-commentary-non-indent"><span class="front-title">སྤྲུལ་པའི་སྐུ་ཆགས་བྲལ་གྱི་རྣམ་པ་ཅན་རྣམས་ལ་ཆོས་གོས་རྣམ་པ་གསུམ། ལོངས་</span><span class="front-title">སྐུ་རྣམས་ལ་རིན་པོ་ཆེའི་རྒྱན་བརྒྱད་དེ། དབུ་རྒྱན། སྙན་རྒྱན། མགུལ་རྒྱན། དཔུང་རྒྱན། དོ་ཤལ། སེ་མོ་དོ། གདུ་བུ། སྐ་རགས་སམ་འོག་བག་རྣམས་ལ་རྩ་བའི་རྒྱན་ཀྱང་ཟེར། དེ་སྟེང་སྙན་གོང་ཨུཏྤ་ལ། རྐང་གདུབ་གཡེར་ཁ་སོགས་ཉེ་བའི་རྒྱན་དུ་གྲགས་པ་རྣམས་ཏེ། </span><span class="tibetan-external-citations">དེ་དག་ཀྱང་སྔོན་གྱི་མཁས་པས། རྣ་རྒྱན་མགུལ་རྒྱན་ལག་གདུབ་གསུམ། །ལྗི་ལྗི་འདྲ་ཞིག་དགོས་པ་ཡིན། །དབུ་རྒྱན་དཔུང་རྒྱན་རྐང་གདུབ་སྐེད། །ཡང་ཡང་འདྲ་ཞིག་འདོད་པ་ཡིན།</span><span class="front-title"> །ཅེས་སྨྲའོ། །དར་གོས་གཉིས་ནི་སྟོད་གཡོགས་དང་སྨད་ཤམ་ཡིན་ལ། རྙིང་མ་བཀའ་མར་དར་གྱི་ཆས་གོས་ལྔར་གྲགས་ཏེ། ཟི་ལྡིར། ཅོད་པན། གར་གྱི་ཕུ་རུང༌། གསང་ཁེབས། ཚི་གུའི་སྨད་དཀྲིས་རྣམས་སོ། །མ་རྒྱུད་གཙོ་བོར་གྱུར་པའི་རྒྱུད་སྡེའི་ལྷ་ཡབ་རྣམས་ལ། སྤྱི་བོར་རུས་པའི་འཁོར་ལོ་རྡོ་རྗེ་ཕྱེད་པའི་ཏོག་དང་བཅས་པ། རྣ་རྒྱན། མགུལ་རྒྱན། གདུ་བུ།</span><span class="front-title"> སྐ་རགས། ཚངས་སྐུད་དམ་མཆོད་ཕྱིར་ཐོགས་ཏེ་ཕྱག་རྒྱ་དྲུག་དང༌། དེའི་ཡུམ་རྣམས་ལ་ཚངས་སྐུད་སྤངས་པའི་ཕྱག་རྒྱ་ལྔའི་རྒྱན་བྱ་དགོས་ཤིང༌། འདི་དག་གི་ཚད་དང་དག་པ་རྣལ་འབྱོར་མ་ཀུན་སྤྱོད་གྱི་རྒྱུད་དང༌། རྡོ་རྗེ་མཁའ་འགྲོ་ནས་ཀྱང་གསུངས་སོ། །ཁྲོ་བོ་སྤྱི་ལ་དུར་ཁྲོད་ཀྱི་ཆས་བརྒྱད་དེ། དེ་ཡང་བགོ་བའི་གོས་གསུམ་ནི། མི་ལྤགས་ཀྱི་གཡང་གཞི། གླང་ཆེན་གྱི་ཀོ་རློན། སྟག་ལྤགས་ཀྱི་ཤམ་ཐབས་རྣམས་སོ། །གདགས་པའི་རྒྱན་གཉིས་ནི་སྦྲུལ་དང་ཐོད་པ་སྟེ། རྒྱལ་རིགས་དཀར་ཁྲའི་དབུ་རྒྱན། རྗེའུ་རིགས་སེར་ཁྲའི་སྙན་རྒྱན། བྲམ་ཟེ་དམར་ཁྲས་མགུལ་རྒྱན། དམངས་རིགས་ནག་ཁྲས་སྐ་རགས། གདོལ་རིགས་ལྗང་ཁྲས་ཕྱག་གདུབ་ཞབས་གདུབ་བྱས་པ་དང༌། ཐོད་པ་སྐམ་པོས་དབུ་རྒྱན། རློན་པས་སེ་རལ་ཁ། ཚལ་བུས་དཔུང་རྒྱན་བྱས་པའོ། །བྱུག་པའི་རྫས་གསུམ་ནི། སྨིན་མཚམས་ཐལ་ཆེན་</span><span class="front-title">གྱི་ཚོམ་བུ། མཁུར་ཚོས་ལ་རཀྟའི་ཐིག་ལེ། ལྐོག་མར་ཞག་གི་ཟོ་རིས་རྣམས་སོ། །རྙིང་མ་ལ་དཔལ་གྱི་ཆས་བརྒྱད་དུ་གྲགས་པ་ནི། ཇི་སྐད་དུ། </span><span class="tibetan-external-citations">གཟི་བརྗིད་འབར་བ་ཆུ་སྲིན་བརྗིད་པའི་ཆས། །ཐབས་དང་ཤེས་རབ་ཟུང་འབྲེལ་ཉི་ཟླའི་ཆས། །གདུག་པ་ཅན་སྲེག་ཡེ་ཤེས་མེ་ཡི་ཆས། །སྐྱེ་ཤི་རྩད་གཅོད་མཆེ་བ་ཟླ་ཚེས་ཆས། །ཁྱབ་མཛད་རེ་སྐོང་རྡོ་རྗེ་གཤོགས་པའི་ཆས། །མངའ་ཐང་ཡོངས་རྫོགས་རྡོ་རྗེ་གླག་པའི་ཆས། །སངས་རྒྱས་སར་བགྲོད་དབང་གི་བསེ་ཁྲབ་ཆས། །གནོད་གདུག་ཟློག་བྱེད་རྒྱ་བྱེའུ་ལྕགས་ཀྱི་ཆས།</span><span class="front-title"> །ཞེས་པ་ལྟར་བརྒྱད་དམ། མི་འགྱུར་སྤྱི་གཙུག་རྡོ་རྗེ་ཕྱེད་པ། གདུག་པ་ཐལ་འབྱིན་ཕུར་བུའི་ཤམ་ཐབས་གཉིས་བསྣན་པའི་དཔལ་གྱི་ཆས་བཅུར་ཡང་བཞེད་དེ། སྔ་མ་ནི་རྒྱུད་ཡེ་ཤེས་རྔམ་གློག་སོགས་དང༌། ཕྱི་མ་བཀའ་བརྒྱད་ལས་གཙོ་བོར་བཤད་པ་སྟེ། འདི་དག་ལ་ཅུང་ཟད་འདྲ་མིན་འགའ་རེ་འབྱུང་ངོ༌། །</span></p>
			<p id="_idParaDest-72" class="tibetan-sabche1"><span class="tibetan-sabche">གསུམ་པ་༼ཕྱག་མཚན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཕྱག་མཚན་དང་པོའི་རྡོ་རྗེ་ཁ་ཊྭཱཾ་སོགས། །</span></p>
			<p class="tibetan-commentary-non-indent"><span class="front-title">མཁའ་འགྲོ་རྒྱ་མཚོ་སོགས་དཀྱིལ་འཁོར་གྱི་གཙོ་བོ་ཕྱག་མང་རྣམས་ལ་ཕྱག་མཚན་གྱི་དབྱེ་བའང་དུ་མར་བཤད་པ་ལས་གཙོ་བོར་གྱུར་པ་དང་པོའི་རྡོ་རྗེ་དང༌། ཁ་ཊྭཱཾ་ག་ལ་སོགས་པ་སྟེ། ཕྱོགས་མཚོན་ཅུང་ཟད་བསྡུ་ན། </span><span class="tibetan-external-citations">ཕྱག་མཚན་དང་པོའི་རྡོ་རྗེ་ནི། །རྭ་བཞི་དབུས་ལ་མ་རེག་ཙམ། །མདོག་དམར་ཁྲོ་བོའི་རྡོ་རྗེ་རྭ། །ཕྱོགས་བཞིར་ཤིན་ཏུ་གྱེས་པའོ། །ཁ་ཊྭཱཾ་རྡོ་རྗེ་མི་མགོ་གསུམ། །བུམ་པ་རྒྱ་གྲམ་ཡུ་བ་བཅས། །སྐུ་</span><span class="tibetan-external-citations">ཡི་སྲིད་ཚད་ཉིད་དང་མཉམ། །དར་དཔྱངས་དྲིལ་བུ་ཅང་ཏེའུ་འཕྱང༌། །ག་དའི་དབྱུག་པ་དཔག་ཆེན་མདའི། །ཝ་གཞུ་ཉིད་དང་མཚུངས་པའོ། །བི་དྷི་པཱ་ལ་མདུང་རྩེ་རྣོ། །རྨ་བྱའི་སྒྲོ་ཕོན་ཡུ་བར་ལྡན། །རྡོ་རྗེ་རྩེ་ལྔའི་རྭ་བཞི་སྤངས། །ཨ་ཀ་པཱུའུ་ཙི་ཀ་བཛྲ། །མདུང་ཐུང་ཀ་ཎྵ་ཡ་ཞེས་པ། །འདི་གཉིས་རྡོ་རྗེ་རྩེ་གཅིག་པ། །ཐོད་ཚལ་རྩེ་ཐོད་ཌཱ་མ་རུ། །དྲྭ་བ་ཅན་དང་དྲྭ་བ་མེད། །རལ་གྲི་ཆུ་གྲི་པེ་ཊ་ཀ། གྲི་གུག་དགྲ་སྟ་གཏུན་ཤིང་དང༌། །མདུང་རིང་མདུང་ཐུང་ཕུབ་རིགས་གསུམ། །བྷོ་ཀེ་རྫ་རྔ་རྔ་ཟླུམ་དང༌། །རྔ་ཆེན་ཌཱ་ཀ་པ་ཊ་ཧ། །རྡོ་རྗེ་དྲིལ་བུ་ལ་སོགས་པའོ། །</span></p>
			<p id="_idParaDest-73" class="tibetan-sabche1"><span class="tibetan-sabche">བཞི་པ་༼ཁྲི་རྒྱབ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བྱང་ཕྱོགས་དག་པའི་ཁྲི་འགྱོགས་ལེ་ཚན་བདུན། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱིན་དྲུག་ངོ་བོ་རྒྱབ་ཡོལ་རྒྱན་དྲུག་སོགས། །</span></p>
			<p class="tibetan-commentary-non-indent"><span class="front-title">བླ་མའི་ཡོན་ཏན་ཡོངས་གཟུང་གི་རྒྱུད་དོན་བཞིན་གདན་ཁྲི་རྒྱབ་ཡོལ་དང་བཅས་པ་ལ། བྱང་ཕྱོགས་ཀྱི་ཆོས་ཀྱི་སྡེ་ཚན་བདུན་དག་པའི་ཆོས་དང་སྦྱར་བ་ཁྲི་འགྱོགས་ལེ་ཚན་བདུན་དུ་གྲགས་པ་ནི། ཁྲི་གདན་ཁྲི་གདོང་ཁྲི་ཡི་རྐང་ཁྲི་རྨང་གཉིས་དང་བ་གམ་དང་ལན་ཀན་ཏེ་རྣམ་པ་བདུན་ནོ། །འདེགས་བྱེད་སེང་གེ་གླང་པོ་རྨ་བྱ་ཤང་ཤང་རྣམས་དང༌། ཉི་ཟླ་པདྨའི་གདན་རྣམས་ནི་རིམ་བཞིན་སྟོབས་དང་དབང་བཅུ། སྨོན་ནས་ཤེས་པ། བྱང་ཆུབ་ཀྱི་ཕྱོགས། དོན་དམ་ཨེ། ཀུན་རྫོབ་ཝཾ། སྒྲིབ་གསུམ་གྱིས་མ་གོས་པའི་ཡོན་ཏན་རྣམས་དང་སྦྱར་རོ། །ཕྱིན་དྲུག་གི་ངོ་བོ་རྒྱབ་ཡོལ་ལ་རྒྱན་སྣ་དྲུག་སྟེ། མཁའ་ལྡིང་དང༌། ཆུ་སྲིན་དང༌། བྱིས་པ་དང༌། གླང་པོ་ཆེ་དང༌། ཤ་ར་བྷ་སྟེ་བསེ་ཁ་སྒོ་དང༌། ཀླུ་ཕྲུག་རྣམས་ཀྱང་རིམ་བཞིན་ཤེས་རབ་དང༌། བསམ་</span><span class="front-title">གཏན་དང༌། བརྩོན་འགྲུས་དང༌། བཟོད་པ་དང༌། ཚུལ་ཁྲིམས་དང༌། སྦྱིན་པ་བཅས་ཕ་རོལ་ཏུ་ཕྱིན་པ་དྲུག་ལུགས་ལྡོག་པ་དང་སྦྱར་བའོ། །སོགས་ཁོངས་ནས་ཁྲི་ལ་བརྩེགས་ཉི་ཤུ་རྩ་གཅིག་ལ་སོགས་པའི་སྤྲོས་པ་དང༌། རྒྱབ་ཡོལ་རྒྱས་པ་ཕུབ་ལ་ཞོལ་བཏགས་པ་ལྟ་བུ། འབྲིང་པོ་ལ་པད་འདབ་ལྟ་བུ། བསྡུས་པ་ལྕགས་རྩེ་མ་དང་སྒང་གཟུགས་མ་ལ་སོགས་པ་རྒྱས་འབྲིང་བསྡུས་པའི་རྣམ་གཞག་མང་ཞིང༌། འབྲིང་པོའི་ཚད་སྟག་ཚང་ལོ་ཙཱའི་དཔལ་འབྱོར་རྒྱ་མཚོ་ལས་ཞིབ་པར་འབྱུང་བ་དང༌། ཕྱིས་སུ་ཁྲི་རྒྱབ་བྲིས་འབུར་གཉིས་ཀ་ལ་བཞེངས་པ་ཉུང་ཡང་གྲུབ་ན་བསོད་ནམས་རླབས་ཆེན་གྱི་རྒྱུར་འགྱུར་བ་ཡིན་ནོ། །བོད་ཀྱི་མཁས་པ་མང་པོས་ཁྲི་དྲུག་འགྱོགས་འདི་རྒྱ་གར་ན་ལྷ་ཁང་གི་སྒོ་རྒྱན་དུ་ཡོད་པས་ལྷའི་རྒྱབ་ཡོལ་དུ་འཁྲུལ་ནས་བོད་དུ་དེའི་རྒྱུན་འབྱམས་པ་ཙམ་ལས་ཁུངས་ཡང་དག་མེད་པར་འདོད་ཅིང༌། དེ་བཤད་</span><span class="front-title">པའི་ཁུངས་བླ་མའི་ཡོན་ཏན་ཡོངས་གཟུང་སོགས་ཙ་མིའི་རྒྱུད་གསུམ་པོ་ཡང་རྒྱུད་ཡང་དག་མ་ཡིན་པར་འཆད་མོད། འོན་ཀྱང་ཁྲི་རྒྱན་གྱི་བཀོད་པ་འདི་ལྟ་བུ་རྒྱ་གར་གྱི་བཟོ་ཡིན་ངེས་འགའ་ལའང་མཐོང་ཞིང་ཁུངས་ཀྱི་རྒྱུད་དེ་རྒྱུད་ཡང་དག་ཏུ་རང་བྱུང་ཞབས་བཞེད་པའི་ཕྱིར་ཁོ་བོ་ཅག་ནི་དེ་ལ་ཚད་མར་བྱེད་ཅེས་ཀུན་མཁྱེན་དྷརྨཱ་ཀ་རས་གསུངས་སོ། །</span></p>
			<p id="_idParaDest-74" class="tibetan-sabche1"><span class="tibetan-sabche">ལྔ་པ་༼སྐྱོན་སེལ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རིང་ཐུང་སྦོམ་ཕྲ་ཡོ་སོགས་སྐྱོན་མི་ལྡན། །</span></p>
			<p class="tibetan-commentary-non-indent"><span class="front-title">རྒྱུད་སྡོམ་པ་ལས། </span><span class="tibetan-external-citations">རིང་བ་གསུམ་ནི་སྐྱོན་ཆེ་སྟེ། །ཨོལ་ཀོ་མགྲིན་པ་བྱིན་པའོ། །སྣ་དང་རྣ་བ་སོར་མོ་སོགས། །གསུམ་པོ་ཐུང་བ་ཉེས་པ་ཆེ། །བྱིན་པ་ཞབས་སོགས་མཁུར་བ་དག །གསུམ་པོ་སྦོམ་པ་སྐྱོན་ཆེན་ཏེ། །འགྲམ་པ་བྲང་དང་རྩིབས་ལོགས་གསུམ། །ཞོམ་པ་ཉེས་པ་ཆེན་པོའོ། །ནུ་མ་རྣ་བ་དཔྲལ་བ་གསུམ། །འཁྱོག་པ་ཉེས་པ་ཆེན་པོ་སྟེ། །བརླ་དང་དཀུ་དང་ནམ་ཚོང་གཉིས། །གསུམ་པོ་ཞོམ་པ་སྐྱོན་ཆེའོ།</span><span class="front-title"> །ཞེས་སོགས་སྐྱོན་རེ་རེས་ཉེས་པ་ཆེན་པོ་སོ་སོར་སྐྱེད་པའི་ཚུལ་དང༌། འདིར་ནི་སྤྱན་སོགས་ཡོ་བའམ། </span><span class="tibetan-external-citations">།ཕྱག་རྒྱ་ཕྱག་མཚན་ནོར་གྱུར་ན། །མྱ་ངན་སྡུག་བསྔལ་གྱིས་རབ་གདུང༌། །གཟུགས་བརྙན་སྐྱོན་སོགས་མཚན་ཉིད་དེ། །དེ་ཕྱིར་སྐྱོན་བཏགས་བཅོས་པར་བྱ། །རྒྱབ་ཡོལ་གདུགས་དང་གདན་རྣམས་ཏེ། །གསུམ་པོ་ཆུང་ཞིང་དོག་པའི་སྐྱོན། །མཛའ་བོས་མི་སྙན་བརྗོད་པ་དང༌། །དཔལ་ཉམས་འཆི་བར་འགྱུར་བ་ཡིན། །</span><span class="tibetan-external-citations">འདི་དག་ཉེས་པ་ཆེན་པོ་སྟེ། །མཁས་པས་ལེགས་པར་བརྟག་པར་བྱ།</span><span class="front-title"> །ཞེས་སོགས་གསུངས་པའི་སྐྱོན་རྣམས་དང་མི་ལྡན་པ་ཤིན་ཏུ་གལ་ཆེ་ཞིང༌། གཞན་ཡང་ཚད་དང་མི་ལྡན་པའི་ལྷར་ཡེ་ཤེས་སེམས་དཔའ་མི་འཇུག་པ་དང༌། སྐྱོན་ཅན་གྱི་སྐུ་གཟུགས་དེ་གང་དུ་ཡོད་པའི་ས་ཕྱོགས་ཀྱི་བཟང་པོའི་དཔྱད་རྣམས་ཀྱང་ཉམས་པར་འགྱུར་བ་སོགས་མི་དགེ་བ་འབའ་ཞིག་འབྱུང་བར་གསུངས་པས་དེ་ལྟ་བུ་ནི་གཙང་མའི་སར་དོར་བར་བྱའོ། །</span></p>
			<p id="_idParaDest-75" class="tibetan-sabche1"><span class="tibetan-sabche">དྲུག་པ་༼ཚོན་མདངས་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྩ་བ་ཡན་ལག་ཚོན་སྦྱོར་མདངས་དང་བཅས། །</span></p>
			<p class="tibetan-commentary-non-indent"><span class="front-title">ཚོན་སྦྱོར་ལའང་རྩ་བའི་ཚོན། དཀར། སེར། དམར། སྔོ། ལྗང་གུ་ལྔ། ཡན་ལག་གི་ཚོན་འབྲིང་པོ། </span><span class="tibetan-external-citations">ལི་ཁྲི་ཤ་ཁ་ན་རོས་གསུམ། །མོན་ཁ་དུད་ཁ་ཇ་ཁ་གསུམ། །སྨུག་པོ་རུས་ཁ་གཡུ་ཁའོ། </span><span class="front-title">།དེ་དག་རེ་རེ་ལའང་ནང་གསེས་མང་དུ་བྱར་ཡོད་ཅིང༌།</span><span class="tibetan-external-citations"> ཡན་ལག་རྒྱས་པ་སུམ་ཅུ་རྩ་གཉིས་ནི། །དཀར་པོ་དཀར་སེར་དཀར་དམར་ཆུ་ཤེལ་མདོག །སེར་པོ་སེར་སྐྱ་དམར་སེར་ལི་ཁྲི་མདོག །དམར་པོ་དམར་སྐྱ་དམར་སྨུག་རྒྱ་སྐྱེགས་མདོག །སྔོན་པོ་སྔོ་སྐྱ་མཐིང་ནག་གཡུ་ཁ་མདོག །ལྗང་གུ་ལྗང་སེར་ལྗང་སྐྱ་ལྗང་ནག་གོ། །ཤ་ཁ་ཇ་ཁ་མོན་ཁ་ཐལ་ཁ་དང༌། །སྨུག་པོ་སྨུག་ནག་ན་རོས་གློ་བ་ཁ། །དུད་ཁ་རེ་ཁ་རུས་ཁ་མུན་མདོག་གོ།</span><span class="front-title"> །ཞེས་པ་ཡོངས་གྲགས་ཀྱི་སྦྱོར་ཚུལ་ཏེ་ཚོན་གྱི་ཁྱད་པར་སོགས་ལས་ཀྱང་མཐའ་ཡས་པར་འགྱུར་རོ། །གང་ལྟར་སྣུམ་</span><span class="front-title">བརྗིད་བཀྲག་གསུམ་འཛོམ་ན་ཚོན་སྦྱོར་ལེགས་པའི་ཚད་དུ་བཤད་དོ། །མདངས་ལའང་བཙག་མདངས་ཡུངས་ཞི་བརྡལ་འདྲ། འབར་མདངས་ཀུ་ཤའི་རྩེ་འདྲ། བཤལ་མདངས་འཇའ་ཚོན་ཡལ་འདྲ་རྣམས་དང༌། བཅད་ཀྱི་ཚུལ་དང་བཅས་པ་རྣམས་ཀྱང་རེ་རེས་རེ་རེ་མ་བསླད་པར་དགོས་སོ། །</span></p>
			<p id="_idParaDest-76" class="tibetan-sabche1"><span class="tibetan-sabche">བདུན་པ་༼རྣམ་འགྱུར་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྣམ་འགྱུར་ཡུལ་བཀོད་སོ་སོའི་ལུགས་མཐུན་ནོ། །</span></p>
			<p class="tibetan-commentary-non-indent"><span class="front-title">རྩ་བའི་པ་ཏྲ་རིགས་བརྒྱད། མེ་རི་རིགས་གསུམ་གྱིས་མཚོན་གཟུགས་དང་རྣམ་འགྱུར་མི་འདྲ་བའི་ཁྱད་པར་དུ་མ་རྣམས་དང༌། ལྷག་པར་འཕགས་ཡུལ་རྒྱ་ནག་</span><span class="front-title">བོད་ཡུལ་སོགས་ཡུལ་བཀོད་སོ་སོའི་ལུགས་དང་མཐུན་པར་བྱ་སྟེ། ཇི་སྐད་དུ། </span><span class="tibetan-external-citations">ཁང་བཟང་ལ་སོགས་བྱང་ཆུབ་ཤིང༌། །མེ་ཏོག་སྣ་ཚོགས་མཆོད་པའི་སྤྲིན། །རྟེན་འབྲེལ་རི་མོ་རིན་ཆེན་ཕྲེང༌། །བཟོ་མཐའ་མ་འདྲེས་རང་རང་བརྒྱུད། །རྒྱ་གར་བཟོ་ཡི་ཁྱད་ཆོས་ཡིན། །མཛེས་ལྡན་རི་མོ་མདངས་ལྡན་པར། །བཀྲ་ཤིས་གཟུགས་བརྙན་གོས་ཀྱི་རྒྱུད། །ཁྲི་དང་མཚར་བའི་བྱེ་བྲག་རྣམས། །རྒྱ་ནག་བཟོ་ཡི་ཁྱད་ཆོས་ཡིན། །ཆུ་གནས་སྲོག་ཆགས་མཚོ་དང་རྫིང༌། །དྲི་ཞིམ་ནགས་ཚལ་ཀླུ་ཡི་རྫས། །སྨན་སྤོས་ལྷབ་ལྷུབ་རི་མོ་རྣམས། །ཁ་ཆེ་བཟོ་ཡི་ཁྱད་ཆོས་ཡིན། །འབྱུང་བཞི་པ་ཏྲ་འཇའ་དང་སྤྲིན། །ཤིང་ལྗོན་རིན་ཆེན་སྣལ་རིས་རྒྱན། །ནམ་མཁའི་སྲོག་ཆགས་ལྷ་ཡི་རྫས། །བལ་པོ་བཟོ་ཡི་ཁྱད་ཆོས་ཡིན། །བྲག་དང་སྤང་རི་རི་དྭགས་དང༌། །བླ་བྲེ་ཆུན་འཕྱང་མཛེས་པའི་རྒྱན། །སྣ་ཚོགས་གཟུགས་དང་གངས་རིའི་ཁྲོད། །གངས་</span><span class="tibetan-external-citations">ཅན་བཟོ་ཡི་ཁྱད་ཆོས་ཡིན། </span><span class="front-title">།ཅེས་བཤད་པ་སོགས་ཀྱི་རྣམ་འགྱུར་ལག་ཏུ་ལོངས་པ་དགོས་སོ། །</span></p>
			<p id="_idParaDest-77" class="tibetan-sabche1"><span class="tibetan-sabche">གསུམ་པ་རྟེན་གཞལ་ཡས་ཁང་འཕྲོས་ཙམ་སྨོས་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྟེན་གནས་གཞལ་ཡས་ཁང་ལ་བློས་བསླང་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">བྲིས་ཐིག་ཡོངས་གྲགས་རྡོར་ཕྲེང་རྗེས་སུ་འབྲངས། །</span></p>
			<p class="tibetan-commentary-non-indent"><span class="front-title">ལྷའི་རྟེན་གཞལ་ཡས་ཁང་ནི། བི་མཱ་ནའི་སྒྲ་ལས་གཞལ་དུ་མེད་པ་སྟེ། མཁའ་འགྲོ་རྒྱ་མཚོར་གཞལ་ཡས་ཁང་པདྨའི་རྣམ་པ་ཅན་དུ་བཤད་པ་དང༌། ཐེག་པ་ཆེན་པོའི་མདོ་སྡེ་རྣམས་ལས་ཐར་པ་ཆེན་པོའི་ཕོ་བྲང་གི་བཀོད་པ་ཚད་མེད་པར་བཤད་པ་སོགས་ལ་འཇུག་ཅིང༌། འདིར་ལག་ཏུ་བླང་བྱ་རྒྱུད་སྡེ་རྣམས་ལས་བྱང་ཕྱོགས་སོ་བདུན་གྱི་དག་པ་སྦྱོར་བའི་ཆེད་དུ་གྲུ་བཞི་སྒོ་བཞི་རྟ་བབས་དང་བཅས་པའི་ཁང་བཟང་གསུངས་པ་ཁོ་ན་ཡིན་ལ། དེ་ལའང་བློས་བསླང་དང༌། བྲི་ཆའི་རྣམ་གཞག་</span><span class="front-title">གཉིས་ཡོད་ཅིང༌། བྲིས་ཐིག་ཞིབ་ཆ་ཤེས་ན་བློས་བསླང་ལའང་འབུར་དང་གྱེན་དུ་བསླངས་པའི་ཁྱད་པར་སོགས་ལས་སྤྱི་ཁོག་ཤེས་པར་འགྱུར་ཞིང༌། སྤྱིར་དཀྱིལ་འཁོར་ལ་ཚད་བཅས་དང༌། ཚད་མ་ངེས་པ་གཉིས་སུ་གསུངས། དང་པོ་ལའང་ལྷའི་སྒོ་ནས་ཚད་གཞག་པ་ནི། གུར་ལས། </span><span class="tibetan-external-citations">རྡོ་རྗེ་ཅན་གྱི་ཁྲུ་གསུམ་སྟེ། །སངས་རྒྱས་དཀྱིལ་འཁོར་ཁྲུ་བཞི་པ། །ཁྲུ་ལྔ་པ་ནི་སྣང་བྱེད་ལའོ། །གར་དབང་ཕྱུག་གི་ཁྲུ་དྲུག་པ། །རྟ་ཡི་རྒྱལ་པོ་ཁྲུ་བདུན་པའོ།</span><span class="front-title"> །ཞེས་མི་བསྐྱོད་རྣམ་སྣང་རིན་འབྱུང་འོད་དཔག་མེད་དོན་གྲུབ་རྣམས་ཀྱི་དཀྱིལ་འཁོར་ལ་ཁྲུ་གསུམ་ནས་བདུན་གྱི་བར་དུ་གསུངས་པ་དང༌། འདུས་པ་རྩ་རྒྱུད་ཀྱི་ལེའུ་བཞི་པར་ཐུགས་དཀྱིལ་ཁྲུ་བཅུ་གཉིས། ལེའུ་བཅུ་དྲུག་པར་སྐུ་དཀྱིལ་ཁྲུ་བཅུ་དྲུག་དང་གསུང་དཀྱིལ་ཉི་ཤུ་པར་གསུངས་པ་ལྟ་བུ་སྟེ་རྩ་ཐིག་གི་ངོས་བཞི་ཀའི་དབང་དུ་བྱས་པའོ། །སྦྱིན་བདག་གི་སྒོ་ནས་གཞག་པ་</span><span class="front-title">ནི། ཕྲེང་བར་རྒྱུད་ཀྱི་ལུང་དྲངས་པ་ལས། </span><span class="tibetan-external-citations">འཛམ་བུ་གླིང་གི་དབང་ཕྱུག་གམ། །འཁོར་ལོས་སྒྱུར་བའི་རྒྱལ་པོ་ཡིས། །ཀུན་ནས་དཔག་ཚད་མཐའ་རུ་ནི། །ཕྱི་རོལ་དཀྱིལ་འཁོར་བྲི་བར་བྱ།</span><span class="front-title"> །ཞེས་དང༌། ཛ་ཡ་སེ་ནས། </span><span class="tibetan-external-citations">དཀྱིལ་འཁོར་ཁྲུ་ནི་བརྒྱད་པར་འདོད། །གཞན་དག་རྒྱལ་པོ་ལ་ཁྲུ་བརྒྱ། །མཐར་སྐྱེས་རྣམས་ཀྱི་དེ་ཡི་ཕྱེད། །གཙོ་བོ་རྣམས་ཀྱི་དེ་ཕྱེད་གསུངས། །ཚོང་དཔོན་རྣམས་ཀྱི་ཁྲུ་བཅུ་གཉིས། །སྒྲུབ་པོ་རྣམས་ཀྱི་ཁྲུ་དྲུག་པ། </span><span class="front-title">།ཞེས་སྦྱིན་བདག་གི་འབྱོར་པའི་ཁྱད་པར་ལ་དཔག་པར་གསུངས་སོ། །</span></p>
			<p class="tibetan-regular-indented"><span class="front-title">གཉིས་པ་མ་ངེས་པའང་བཞི་བརྒྱ་ལྔ་བཅུ་པ་ལས། </span><span class="tibetan-external-citations">སེམས་ཅན་བསམ་པ་ལ་བརྟེན་ནས། །ཚད་ལ་སོགས་པ་ངེས་མཛད་ཀྱི། །ཐབས་ཤེས་ལས་བྱུང་དངོས་གྲུབ་ལ། །ཚད་སོགས་ངེས་པས་ཅི་ཞིག་བྱ། །དེ་ནི་ཁྲུ་གཅིག་ནས་བརྩམ་སྟེ། །ཇི་སྲིད་ཁྲུ་</span><span class="tibetan-external-citations">སྟོང་བར་དུ་བྱ། །དེ་ལྟར་འཁོར་ལོ་དེ་ཐིག་གདབ།</span><span class="front-title"> །ཅེས་དང༌། རྡོར་ཕྲེང་སོགས་ལས་ཀྱང་དེ་མཚུངས་བཤད་པ་ལྟར་རོ། །ཚད་ཅན་ད་ལྟ་ལག་ལེན་དུ་བྱེད་པ་ལ་རྒྱུད་སྡེ་སོ་སོའི་ལུགས་སྲོལ་ཨ་བྷ་ཡ་དང་ཤྲངྔྷཱ་ཀ་རའི་བཞེད་སྲོལ་གཉིས་ཡོངས་སུ་གྲགས་ཤིང༌། དེ་ལས་ཀྱང་རྡོར་ཕྲེང་གི་རྗེས་སུ་འབྲང་བ་མང་ལ། དེའང༌། </span><span class="tibetan-external-citations">སྒོ་ཚད་ཆ་ཆེན་རྣམ་གྲངས་ཏེ། །ཆ་ཆེན་རེ་ལ་ཆ་ཆུང་བཞི། །དེ་ཡི་ཕྱེད་ལ་ཞི་བར་གྲགས། །རྡོ་རྗེ་ཕྲེང་བ་ལས་གསུངས་པའི། །རིང་བ་མདའ་ཡབ་མདའ་ཡབ་བར། །དཀྱིལ་འཁོར་འཁོར་དང་བཅས་པ་ཡི། །ཉིས་འགྱུར་ཆ་ཆེན་ཉེར་བཞི་དང༌། །ཆ་ཆུང་དགུ་བཅུ་རྩ་དྲུག་གོ། །དད་བྱེད་གོ་ཆས་བཞེད་པ་ཡི། །ཐུང་བ་རྩ་ཐིག་རྩ་ཐིག་བར། །རྩ་བའི་དཀྱིལ་འཁོར་དངོས་ཀྱི་ནི། །ཉིས་འགྱུར་ཆ་ཆེན་བཅུ་དྲུག་དང༌། །ཆ་ཆུང་དྲུག་ཅུ་རྩ་བཞིའོ། །རྩ་ཐིག་དཀྱིལ་འཁོར་དངོས་ཡིན་པས། །དེ་ཡི་བརྒྱད་ཆ་སྒོ་ཚད་དུ། །</span><span class="tibetan-external-citations">རྒྱུད་སྡེ་ཕལ་ལས་གསུངས་བཞིན་གྲགས། །གདན་བཞི་སྡོམ་འབྱུང་ལྔ་ཆ་དང༌། །ཁམས་གསུམ་རྣམ་རྒྱལ་དགུ་ཆ་དང༌། །དཀྱིལ་འཁོར་བཀོད་པར་བཅུ་ཆར་གསུངས། །སྒོ་ལའང་གཉིས་གཉིས་མཉམ་པ་དང༌། །གཉིས་མཉམ་གཉིས་མི་མཉམ་པ་དང༌། །བཞི་མཉམ་ཉིད་དང་རིགས་གསུམ་བཤད། །རྟ་བབས་ཚད་ཅན་ཚད་མེད་འདྲེས། །བར་པའི་ཚད་ལ་ངེས་མེད་ཀྱང༌། །རྒྱབ་ལ་བྲིས་ཐང་ཅི་རིགས་འབྱུང༌། །ཕྱི་མ་ཞེང་ལ་སྒོ་ཚད་གསུམ། །དཔངས་ལ་ངེས་མེད་རིན་འབྱུང་ཞབས། །འཇིག་རྟེན་སྣང་བྱེད་ཉིད་དུ་བཤད། །དང་པོ་སྣམ་བུ་བཞི་མ་ནི། །སྒོ་ཚད་གཅིག་སྟེ་རྒྱ་བོད་ཀྱི། །མཁས་གྲུབ་སྔ་མ་ཕལ་ཆེར་བཞེད། །ཕྲེང་བའི་རྟ་བབས་ལུགས་བཞི་ལ། །དུས་ཀྱི་འཁོར་ལོ་དེ་ཡི་ལུགས། །སྣམ་བུ་བཅུ་གཅིག་ཚུལ་གསུམ་ལ། །སྒོ་ཆད་</span><span class="tibetan-external-citations">གསུམ་པའི་རྟ་བབས་ལ། །གཉིས་མཉམ་དགུ་མཉམ་བྱ་བ་དང༌། །ལྔ་མཉམ་གསུམ་གསུམ་མཉམ་པ་གཉིས། །སྒོ་ཚད་གཅིག་ལའང་ཕྱི་མ་ལྟར། །མཉམ་གསུམ་ལུགས་སྲོལ་རྣམས་སུ་ཡོད། །སྣ་ཚོགས་རྡོ་རྗེའང་ཡོད་མེད་མང༌། །མཁས་པ་སྒོ་དྲུག་ཕྱིན་ཆད་ནས། །གདན་དེ་ངེས་པ་ཅན་དུ་བྱེད། །ཐོག་ཕུབ་མཆོད་རྟེན་མཁར་ཐབ་དང༌། །རྒྱལ་ཁབ་རི་བོའི་གུར་ཏེ་བཞི། །ཐིག་རིང་ཐིག་ཐུང་མན་ངག་ཐིག །མཁས་པའི་ལག་ལེན་དུ་མ་འབྱུང༌།</span><span class="front-title"> །ཞེས་པ་ནི་དཀྱིལ་འཁོར་བྲིས་འབུར་སྤྱིའི་ལུགས་སྲོལ་མདོ་ཙམ་སྨོས་པའོ། །བྲིས་པའི་དཀྱིལ་འཁོར་ལ་ཚོན་རྩེའང་འབྱོར་པ་རབ་ཀྱིས་ཨིནྡྲ་ནཱི་ལ་དང་པདྨ་རཱ་ག་སོགས་མཆོག་གི་རིན་ཆེན་རྣམས་ཀྱི་ཕྱེ་མ་ལས་བྱ་དགོས་པ་དང༌། འབྲིང་རྣམས་ཀྱིས་འབྲས་སོགས་འབྲུ་སྣ་ཚོགས་ཀྱི་ཕྱེ་མ་ཁ་བསྒྱུར་པ་དང༌། ཐ་མས་མེ་ཏོག་གི་ཕྱེ་མའམ་ཁམ་སའམ། བླ་མེད་ལ་དུར་ཁྲོད་ཀྱི་སོལ་བ་དང་རུས་ཕྱེ་ལ་སོགས་པས་ཀྱང་བྲི་བར་རྒྱུད་རྣམས་ལས་གསུངས་ཤིང༌། ད་</span><span class="front-title">ལྟའི་ལག་ལེན་ལ་རྡུལ་ཚོན་གྱི་བཟོ་ཐབས་ཀྱང་གནས་དུས་དང་བསྟུན་པ་མང་བས་གང་ཡང་སླ་ཆོས་དེས་ཆོག་ཏུ་མ་སོང་བ་སོ་སོའི་ལག་རྒྱུན་བཞིན་དགོས་པ་དང༌། ཕྲེང་བ་ལས། </span><span class="tibetan-external-citations">སྦོམས་སུ་སྒོ་ཡི་ཉི་ཤུ་ཆར། །རེ་ཁཱ་ཡང་དག་དྲང་བར་བྱ། །མཉམ་ཞིང་དྲང་པོ་མ་ཆད་པར། །ཇི་ལྟར་རིགས་པ་ཕན་ཚུན་གྱི། །བར་གྱི་ཚད་ནི་ནས་ཙམ་སྟེ། །འོག་དང་སྟེང་ནི་ཅི་མཛེས་བྱ། །སྤོམ་པོར་བཀྱེ་ན་ནད་འབྱུང་ངོ༌། །ཕྲ་མོ་ཡིས་ནི་ནོར་རྣམས་ཉམས། །ཡོན་པོ་ཡིས་ནི་རྣམ་པར་སྡང༌། །ཆད་ན་བླ་མ་སློབ་མ་འཆི། །གཡས་སྐོར་མིན་པར་བཀྱེ་ན་ནི། །ཚོན་རྣམས་ཕུར་བུས་བཏབ་པར་འགྱུར།</span><span class="front-title"> །ཞེས་གསུངས་པ་ལྟར་བྲི་ཉེས་པའི་ཉེས་དམིགས་རྣམས་ངེས་པས་ནན་ཏན་བསྐྱེད་ཅིང་གཟབ་སྟེ་བྲི་དགོས་སོ། །བརྟེན་པ་ལྷ་མཚན་དགོད་པའི་ཚུལ་ཡང་ཁ་ཅིག་གིས་སྐུ་ཁོ་ན་བྲི་དགོས་པར་འདོད་པ་དང༌། ཕལ་ཆེར་ཚོན་སྤུངས་སམ་ཐིག་</span><span class="front-title">ལེ་ཁོ་ནས་ཆོག་པར་འདོད་པ་སོགས་སྣང་མོད། དུས་འཁོར་འགྲེལ་ཆེན་ལས། </span><span class="tibetan-external-citations">འདིར་ཐམས་ཅད་དུ་རྡུལ་ཚོན་གྱི་དཀྱིལ་འཁོར་གྱི་ཉི་མ་དང་ཟླ་བའི་གདན་རྣམས་ལ་རགས་པ་དང་ཕྲ་བ་དང་གཞན་གྱི་དབྱེ་བས་དགོད་པ་གསུམ་སྟེ། དེ་ལ་གཞན་གྱི་དབྱེ་བ་ནི་སྔགས་ཀྱི་ས་བོན་དགོད་པའོ། །ཕྲ་བའི་དབྱེ་བ་ནི་སྔགས་ཀྱི་ས་བོན་ཡོངས་སུ་གྱུར་པའི་རྡོ་རྗེ་ལ་སོགས་པའི་མཚན་མ་དགོད་པའོ། །རགས་པའི་དབྱེ་བ་ནི་རྡོ་རྗེ་ལ་སོགས་པའི་མཚན་མ་ཡོངས་སུ་གྱུར་པའི་ལྷའི་གཟུགས་དགོད་པའོ། </span><span class="front-title">།ཞེས་དང༌། ཀླུ་བྱང་གིས། </span><span class="tibetan-external-citations">ཇི་ལྟར་ནུས་པས་དཀྱིལ་འཁོར་དུ། །ས་བོན་དགོད་བྱ་ཡང་ན་ནི། །མཚན་མའམ་ལྷ་ཡི་གཟུགས་ཉིད་དེ། །ལུགས་མའམ་འདུ་བྱས་དགོད་པར་བྱ། </span><span class="front-title">།ཞེས་དང༌། སམྦུ་ཊི་དང་མན་ངག་སྙེ་མ་སོགས་ལས་ཀྱང་དེ་བཞིན་གསུངས་པ་དང༌། སྤྱི་རྒྱུད་ལས། </span><span class="tibetan-external-citations">བློ་དང་ལྡན་པས་མ་བསླབ་པར། །ཕྱག་རྒྱ་རྣམས་</span><span class="tibetan-external-citations">སུ་དགོད་པར་བྱ། །བསླབ་པས་ཀྱང་ནི་ཕྱེ་བ་ཡི། །ཡན་ལག་རྫོགས་པར་རབ་ཏུ་དཀའ། །ཡན་ལག་རྫོགས་ཤིང་རྒྱས་བྱས་ན། །ཆོ་གའི་ལས་ལ་རིང་དུ་ཐོགས། །གཟུགས་རྣམས་ལེགས་པར་བསྒྲུབ་ན་ནི། །མང་པོ་རྣམས་ནི་ཟིན་མི་འགྱུར། །ཡན་ལག་ཉམས་ན་བྱིན་མི་རློབས། །དངོས་མི་འགྲུབ་པར་རབ་ཏུ་བཤད། །དེ་ལྟ་བས་ན་མཁས་པ་ཡིས། །ཕྱག་རྒྱའི་གཟུགས་སུ་ལྷ་རྣམས་དགོད།</span><span class="front-title"> །ཅེས་སོགས་གསུངས་ཏེ། ལྷའི་སྐུ་ཡོངས་རྫོགས་བྲིས་ན་རིང་དུ་འགོར་བས་ཆོ་ག་མི་རྫོགས་པར་འགྱུར་ལ། ལྷའི་ཡན་ལག་ཉམས་ན་བྱིན་གྱིས་མི་རློབ་པས་ཕྱག་མཚན་བྲི་བ་ཉིད་ཤིན་ཏུ་བསྔགས་པར་མཛད་ཅིང༌། ད་ལྟའི་མཁས་པ་ཚད་ལྡན་རྣམས་ཀྱི་ཕྱག་ལེན་དུ། གཙོ་བོ་ལ་སྐུ། འཁོར་རྣམས་ལ་ཕྱག་མཚན། ཡང་འཁོར་སྒོ་བ་སོགས་ལ་ས་བོན་དགོད་པར་མཛད་པ་ནི་ཤིན་ཏུ་ལེགས་ཤིང་སྤྲོས་པ་འཚམས་ལ། ཡང་ཕྲེང་བ་ལས། </span><span class="tibetan-external-citations">དེ་ལ་</span><span class="tibetan-external-citations">སྐལ་པ་དང་མི་ལྡན་པ་འདུས་པ་ན་མཚན་མ་དང་ཕྱག་རྒྱ་ཉིད་ཇི་ལྟར་རིགས་པར་བྲིའོ། །སྐལ་པ་དང་མི་ལྡན་པ་མེད་ན་ལྷའི་སྐུ་བྲི་བར་བྱ་ཞིང་བྲིས་སྐུའམ་ལུགས་མའམ་བཟོ་བོས་ལེགས་པར་འདུ་བྱས་པ་གཞག་པར་བྱའོ།</span><span class="front-title"> །ཞེས་དང༌། མན་ངག་སྙེ་མར། མུ་སྟེགས་ཅན་སོགས་མ་དད་པས་མཐོང་བའི་སར་ལྷ་སྐུ་བྲི་ཡང་ཡུམ་དང་སྦྱོར་བ་བྲི་མི་རུང་བའང་བཤད་ལ། ཕྱག་རྡོར་དབང་བསྐུར་ལས་ནི། གཙོ་བོ་ལ་ཕྱག་མཚན་དང༌། འཁོར་རྣམས་ཀྱི་གནས་སུ་ཐིག་ལེ་ཙམ་དགོད་པར་ཡང་བཤད་དོ། །གཞན་ཡང་མངོན་བརྗོད་ལས། </span><span class="tibetan-external-citations">ཚོན་ནམ་ཡང་ན་པིར་རྣམས་ཀྱིས། །བྲིས་པ་རྣམས་ཀྱིས་རྣམ་པར་སྤྲས། </span><span class="front-title">།ཞེས་གསུངས་པས། ས་བོན་སོགས་དཀྱིལ་འཁོར་དུ་དགོད་པ་ནི་ཚོན་ནམ་པིར་རམ་སྨྱུ་གུས་བྲིས་པས་ཀྱང་རུང་ངོ༌། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྒྱུ་འཕྲུལ་ལུགས་སོགས་བརྡ་དོན་གཞན་པའང་ཡོད། །</span></p>
			<p class="tibetan-commentary-non-indent"><span class="front-title">གསང་སྔགས་སྔ་འགྱུར་རྡོར་སེམས་སྒྱུ་འཕྲུལ་དྲ་བ་སོགས་བཀའ་གཏེར་རྣམས་ལས་གཞལ་ཡས་ཁང་གི་རྣམ་གཞག་བླ་མེད་སྤྱི་ཁྱབ་དང་ཅུང་ཟད་མི་མཐུན་པའི་བརྡ་དང་དོན་གྱི་ཁྱད་པར་གཞན་པའང་ཡོད་དེ། གསང་སྙིང་ལ་མཚོན་ན། འགྲེལ་ཆུང་ལས། </span><span class="tibetan-external-citations">གཞལ་ཡས་གཞི་དང་རྒྱུ་དང་རྒྱ། །དབྱིབས་དང་གློ་འབུར་རྩེ་མོ་དང༌། །རྒྱན་དང་སྒོ་ཁྱུད་རྟ་བབས་དང༌། །མཚན་ཉིད་གདན་གྱི་རྣམ་པ་སྟེ། </span><span class="front-title">།ཞེས་དབྱེ་བ་བཅུ་གཅིག་ཏུ་གསུངས་པ་ལས། རྩེ་མོ་ནི་སྒྱུ་འཕྲུལ་རང་ལུགས་ཀྱི་ཁྱད་ཆོས་ཏོག་གི་འོག་ཏུ་དབྱིབས་བུམ་པའི་ལྟོ་བ་ལྟ་བུའི་ཟླུམ་པོའི་རྣམ་པས་བསྐོར་བ་དང༌། རྒྱན་ལ་ཡང༌། འོག་དང་ལོགས་ཀྱི་རྒྱན་དང་ནི། །སྟེང་དང་སྒོ་དང་ཕྱི་རོལ་དང༌། །ངོ་བོ་ཉིད་དང་བདག་པོའི་རྒྱན། །ཅེས་རྣམ་གྲངས་བདུན་ཡོད་པ་དང༌། རྟ་བབས་ལ་རྒྱུའི་རྟ་</span><span class="front-title">བབས་སྒོ་ཁང་གི་ནང་སྒོ་ཕུག་ཕྱི་ནང་གཉིས་སུ་ཐེམ་སྐས་བཞི་བཞི་སྟེ་བབས་ཞོན་གྱི་རྟ་བབས་བརྒྱད་དུ་གྲགས་པ་དང༌། འབྲས་བུའི་རྟ་བབས་སྣམ་བུ་བརྒྱད་མར་བཤད་པ་སོགས་རྣམ་པར་དབྱེ་བ་མང་ངོ༌། །</span></p>
			<p id="_idParaDest-78" class="tibetan-sabche1"><span class="tibetan-sabche">གཉིས་པ་གསུང་རྟེན་བཤད་པ་ལ་གསུམ། ཡིག་རིགས་སྤྱིར་བསྟན། བོད་ཀྱི་ཡི་གེ་ཁྱད་པར་དུ་དབྱེ། འབྲི་ཐབས་བསྟན་པའོ། །དང་པོ་༼ཡིག་རིགས་སྤྱིར་བསྟན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གསུང་རྟེན་མདོ་ལས་ཡིག་རིགས་དྲུག་ཅུ་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡུལ་གླིང་སོ་སོའི་ཡི་གེ་ཀུན་གྱི་མཆོག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལཉ྄་ཝར་ལ་སོགས་མགོ་རྐེ་ཁ་དོ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཁོག་པ་ཁ་གསུམ་མགོ་རྗེས་རགས་པའོ། །</span></p>
			<p class="tibetan-commentary-non-indent"><span class="front-title">གསུང་གི་རྟེན་བཟོ་བོས་བཞེངས་པར་བྱ་བ་ནི་ཡི་གེ་གླེགས་བམ་ཡིན་ལ། དེའང་རྒྱ་ཆེར་རོལ་པའི་མདོ་ལས་ཡིག་རིགས་དྲུག་ཅུ་རྩ་བཞིར་གསུངས་ཏེ། དེའང༌། ཚང</span><span class="tibetan-footnote-reference">༡</span><span class="front-title">ས་པ་ཁ་</span><span class="tibetan-footnote-reference">༢</span><span class="front-title">རོ་ཥྟི་དང་པ</span><span class="tibetan-footnote-reference">༣</span><span class="front-title">དྨའི་སྙིང༌། །ཨ</span><span class="tibetan-footnote-reference">༤</span><span class="front-title">ངྒ་བ</span><span class="tibetan-footnote-reference">༥</span><span class="front-title">ངྒ་མ་ག</span><span class="tibetan-footnote-reference">༦</span><span class="front-title">་དྷཱ་བ</span><span class="tibetan-footnote-reference">༧</span><span class="front-title">ཀ</span><span class="front-title">ྲ་ཤིས། །སོར</span><span class="tibetan-footnote-reference">༨</span><span class="front-title">་གདུབ་སཱ་ཀ</span><span class="tibetan-footnote-reference">༩</span><span class="front-title">་ནི་དང་</span><span class="tibetan-footnote-reference">༡༠</span><span class="front-title">སྭཱ་དྷྱ་ནི། །ཨ</span><span class="tibetan-footnote-reference">༡༡</span><span class="front-title">་ཧུ་རྩུབ</span><span class="tibetan-footnote-reference">༡༢</span><span class="front-title">་མོ་འགྲོ་</span><span class="tibetan-footnote-reference">༡༣</span><span class="front-title">ལྡི</span><span class="front-title">ང་མོན་</span><span class="tibetan-footnote-reference">༡༤</span><span class="front-title">ཡུལ་དང༌། །ལྷོ་</span><span class="tibetan-footnote-reference">༡༥</span><span class="front-title">ཕྱོགས་དྲ</span><span class="tibetan-footnote-reference">༡༦</span><span class="front-title">ག་པོ་གྲང</span><span class="tibetan-footnote-reference">༡༧</span><span class="front-title">ས་དང་སྤྱིའུ་ཚུ</span><span class="tibetan-footnote-reference">༡༨</span><span class="front-title">གས། །རྗེས་མ</span><span class="tibetan-footnote-reference">༡༩</span><span class="front-title">ཐུན་</span><span class="tibetan-footnote-reference">༢༠</span><span class="front-title">དྷ</span><span class="front-title">་རི་ཌ་དང་ཁྱ་</span><span class="tibetan-footnote-reference">༢༡</span><span class="front-title">སྱཱ་དང༌། །</span><span class="tibetan-footnote-reference">༢༢</span><span class="front-title">རྒྱ་ནག</span><span class="tibetan-footnote-reference">༢༣</span><span class="front-title">་ཧུ་ན་དབུ</span><span class="tibetan-footnote-reference">༢༤</span><span class="front-title">ས་དང་རྒྱལ</span><span class="tibetan-footnote-reference">༢༥</span><span class="front-title">་གྱི་ཡིག །</span><span class="tibetan-footnote-reference">༢༦</span><span class="front-title">ལྷ</span><span class="front-title">་</span><span class="tibetan-footnote-reference">༢༧</span><span class="front-title">ཀླུ་གནོད</span><span class="tibetan-footnote-reference">༢༨</span><span class="front-title">་སྦྱིན་དྲི་ཟ</span><span class="tibetan-footnote-reference">༢༩</span><span class="front-title">་མིའམ</span><span class="tibetan-footnote-reference">༣༠</span><span class="front-title">་ཅི། །ལྟོ་འ</span><span class="tibetan-footnote-reference">༣༡</span><span class="front-title">ཕྱེ་ལྷ་</span><span class="tibetan-footnote-reference">༣༢</span><span class="front-title">མིན་མཁའ</span><span class="tibetan-footnote-reference">༣༣</span><span class="front-title">་ལྡིང་</span><span class="tibetan-footnote-reference">༣༤</span><span class="front-title">བྱ་</span><span class="front-title">རོག་སྐད། །རི་</span><span class="tibetan-footnote-reference">༣༥</span><span class="front-title">དྭགས་འཁོར་ལོ་ས</span><span class="tibetan-footnote-reference">༣༦</span><span class="front-title">་ལྷ་བར</span><span class="tibetan-footnote-reference">༣༧</span><span class="front-title">་སྣང་ལྷ། །ནུབ</span><span class="tibetan-footnote-reference">༣༨</span><span class="front-title">་བྱང</span><span class="tibetan-footnote-reference">༣༩</span><span class="front-title">་ཤར</span><span class="tibetan-footnote-reference">༤༠</span><span class="front-title">་གླིང་འ</span><span class="tibetan-footnote-reference">༤༡</span><span class="front-title">དེགས་བཞ</span><span class="tibetan-footnote-reference">༤༢</span><span class="front-title">ག་རབ་</span><span class="tibetan-footnote-reference">༤༣</span><span class="front-title">ཏུ་བཞག །རྒྱ་</span><span class="tibetan-footnote-reference">༤༤</span><span class="front-title">མཚོ་རྡོ་</span><span class="tibetan-footnote-reference">༤༥</span><span class="front-title">རྗེ་འཕྲིན</span><span class="tibetan-footnote-reference">༤༦</span><span class="front-title">་དང་རབ་</span><span class="tibetan-footnote-reference">༤༧</span><span class="front-title">ཏུ་འཕྲིན། །རྣམ་</span><span class="front-title">ག</span><span class="tibetan-footnote-reference">༤༨</span><span class="front-title">ཞག་ཆུང</span><span class="tibetan-footnote-reference">༤༩</span><span class="front-title">་མིན་བསྟན</span><span class="tibetan-footnote-reference">༥༠</span><span class="front-title">་བཅོས་རྩིས</span><span class="tibetan-footnote-reference">༥༡</span><span class="front-title">་འདེག</span><span class="tibetan-footnote-reference">༥༢</span><span class="front-title">ས་སྐོར། །རྐང་པ</span><span class="tibetan-footnote-reference">༥༣</span><span class="front-title">ས་བྲིས་དང་ཕྱི་མའི་</span><span class="tibetan-footnote-reference">༥༤</span><span class="front-title">ཚི</span><span class="front-title">ག་གཉིས་གྲུབ། །ཕྱི་མ</span><span class="tibetan-footnote-reference">༥༥</span><span class="front-title">་བཅུ་གྲུབ་བར་</span><span class="tibetan-footnote-reference">༥༦</span><span class="front-title">སྒྲུབ་སྒྲ་ཀུན</span><span class="tibetan-footnote-reference">༥༧</span><span class="front-title">་བསྡུས། །རིག</span><span class="tibetan-footnote-reference">༥༨</span><span class="front-title">ས་མཐུན་རྣམ</span><span class="tibetan-footnote-reference">༥༩</span><span class="front-title">་བསྲེས་</span><span class="tibetan-footnote-reference">༦༠</span><span class="front-title">དྲང་སྲོང་དཀའ་ཐུབ་གདུངས། །གས</span><span class="tibetan-footnote-reference">༦༡</span><span class="front-title">ལ་བ་ས་རབ་</span><span class="tibetan-footnote-reference">༦༢</span><span class="front-title">ལྟ་དང་སྨན་</span><span class="tibetan-footnote-reference">༦༣</span><span class="front-title">རྒྱུ་མཐུན། །སྙིང་པོ་ཐམས་ཅད་ཀུན་</span><span class="tibetan-footnote-reference">༦༤</span><span class="front-title">ཏུ་བསྡུས་པའོ། །དེ་དག་ལས་ཚངས་པའི་ཡི་གེ་ལ་ལཉྩ་ན། དེ་ལའང་ཁོང་སེང་དང་ཤ་ཆེན་གཉིས། དེ་དང་མཐུན་པ་དྷ་རི་ཀའི་ཡིག་རིགས་ལྔ། མགོ་གྱེན་བཟེད་ན་ག་ར་ལ་རིགས་མི་འདྲ་བ་དྲུགདེའི་མགོ་ཐུར་དུ་བཀུག་པ་ཀླུའི་</span><span class="front-title">ཡི་གེ་ཝརྡྷུ་ལ། རྒྱ་མཚོ་མཐའ་རྣམས་དང་དྲུག་ཅུ་རྩ་བཞི་པོ་དེར་དངོས་སུ་མི་འདྲེན་པ་ཀསྨཱི་ར་མི་འདྲ་བ་གསུམ། གཽ་ཌ། གྷ་ཧུ་ར། སིནྡྷཱུ། གྷཽ་ལའི་ཡིག་རིགས་གཉིས། མ་ག་དྷཱ་ཡིགཀ་མ་ཏའི་ཡི་གེ། པུཀྐཾ། མརྐྐོ་ལའི་ཡི་གེ། ཟངས་གླིང་གི་ཡི་གེ། སྲིན་པོའི་ཡི་གེ་རྣམས་ནི་བོད་དུའང་འབྲི་བའི་རྒྱུན་བྱུང་བས་མཚོན་ཡུལ་གླིང་སོ་སོར་ཡི་གེའི་རིགས་འདྲ་མིན་མཐའ་ཡས་པ་མཆིས་པ་ཀུན་གྱི་མཆོག་ནི་ལཉ྄་ཝར྄་གཉིས་ཡིན་ལ། སོགས་ཁོངས་ནས་དེ་དག་གི་འབྲི་ཚུལ་ཤེས་ན་ན་ག་ར་ཡིག་སོགས་ལའང་དཀའ་བ་མེད་ཅིང༌། བྲིས་ཐིག་ཞིབ་ཆ་ལག་ཏུ་མི་ལོངས་བས། དཀྱུས་ལ་མགོ་རྐེ་གཉིས་ལ་སྨྱུ་གུའི་ཁ་དོ། ཁོག་པ་ལ་ཁ་གསུམ་སྟེ་དཔང་སྨྱུག་ཁམས་ལྔ། རིང་ཆ་དང་པོའི་རྒྱབ་ལག་སོགས་མིན་པའི་ཡིག་འབྲུ་སྤྱི་ཞེང་ལ་རང་ཁམས་གསུམ། དེ་དག་ཀྱང་ཕལ་ཆེར་ཐོག་མར་ཁོང་ནས་འབུབས་ཤིང་མགོ་རྗེས་སུ་འཐེན་པ་ནི་</span><span class="front-title">འབྲི་ཚུལ་རགས་པའོ། །</span></p>
			<p id="_idParaDest-79" class="tibetan-sabche1"><span class="tibetan-sabche">གཉིས་པ་༼བོད་ཀྱི་ཡི་གེ་ཁྱད་པར་དུ་དབྱེ་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བོད་ཡིག་གཟབ་ཆེན་གཟབ་ཆུང་འབྲུ་ཆེ་ཆུང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">བཤུར་མ་དཀྱུས་ཡིག་དྲུག་ལ་ཐམས་ཅད་འདུ། །</span></p>
			<p class="tibetan-commentary-non-indent"><span class="front-title">བོད་ཀྱི་ཡིག་རིགས་ཕྱིས་སུ་རིམ་པར་དར་བའི་རྣམ་གྲངས་མི་འདྲ་བ་མང་ཡང༌། རྩ་བ་གཟབ་ཆེན་དང་གཟབ་ཆུང་གཉིས། འབྲུ་ཆེན་དང་འབྲུ་ཆུང་གཉིས། བཤུར་མ་དཀྱུས་ཡིག་གཉིས་ཏེ་དྲུག་ལ་ཐམས་ཅད་འདུའོ། </span></p>
			<p class="tibetan-root-text_tibetan-root-text-first-line"><span class="tibetan-root-text"> </span><span class="tibetan-root-text">གཟབ་ལ་སྣ་མ་གསར་ལེབ་རིམ་པ་དགུ། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཡུ་ཁྲིའི་རྗེས་འབྲང་སྦལ་ལུགས་མང་ལུགས་གཉིས། །</span></p>
			<p class="tibetan-commentary-non-indent"><span class="tibetan-sabche">བོད་ཡིག་གི་མཆོག་གཟབ་</span><span class="front-title">མའམ་དབུ་ཅན་ལ། ཐོག་མར་ཐུ་མི་སཾ་བྷོ་ཊ་ཉིད་ཀྱི་ཕྱག་བྲིས་སྦལ་ནག་ན་ལ་རྒྱངས་པ་འདྲ་བ་དང༌། དེའི་རྗེས་སུ་ཕྱི་དར་རིན་ཆེན་འབར་ཞེས་བྱ་བས་སོ་ཕག་གཤིབས་པ་ལྟ་བུ་དང༌། དེའི་རྗེས་སུ་ཆབ་དཀར་བེའུ་ཚེས་བྱ་ཕོ་འཇོལ་བ་ལྟ་བུ་དང༌། དེའི་རྗེས་སུ་གཙང་དགེ་བསྙེན་དབང་གིས་ནས་ནག་བཀྲམ་པ་ལྟ་བུ་དང༌། དེའི་རྗེས་སུ་འབྲེའོ་ཁྲོམ་ཞེས་པས་མུ་ཏིག་བསྟར་ལ་བརྒྱུས་པ་ལྟ་བུ་དང༌། དེའི་རྗེས་སུ་ཚེ་སྤོང་བྱང་ཆུབ་ཀྱིས་སྦུར་ནག་བགྲད་པ་ལྟ་བུ་དང༌། དེ་རྗེས་སུ་ཐེ་ཡོན་ཏན་བྱ་བས་ཉ་ཆུ་ནས་ཕྱུང་བ་ལྟ་བུ་དང༌། དེའི་རྗེས་སུ་གྲ་རྒོད་རྣམ་གཉིས་ཞེས་པས་སེང་གེ་གནམ་དུ་མཆོང་བ་ལྟ་བུ་རིམ་པར་བྲིས་པ་སྟེ་དེ་</span><span class="front-title">རྣམས་ལ་སྣ་མ་ཟེར། བསྟན་པ་ཕྱི་དར་གྱི་ཐོག་མར་སྒྲོ་ཉ་ཤ་རི་ཞེས་པ་དང་མཐོང་བ་རྡོ་རྗེ་དཔོན་སློབ་ཀྱི་རིང་ལ་གསར་ལེབ་གྲུ་བཞི་སྟེ་རིམ་པ་དགུ་བྱུང༌། དེའི་རྗེས་སུ་ཁྱུང་པོ་གཡུ་ཁྲི་འབར་ཞེས་བྱ་བས་དཀྱིལ་འཁོར་གྱི་ཐིག་ལ་དཔེ་བླངས་ནས་ཆ་ཆེན་ཆ་ཆུང་དུ་བགོས་པ་སོགས་ཐིག་དང་སྨྱུ་གུ་ཤོག་ཆག་འབྲི་ལུགས་སོགས་ཀྱི་བསྟན་བཅོས་བྱས་ཏེ་སློབ་མ་བསམ་གྱིས་མི་ཁྱབ་པ་བསྐྱངས། དེའི་ནང་ནས་སྦལ་ལུགས་དང་མང་ལུགས་གཉིས་སུ་གྱེས་ཏེ་ད་ལྟ་འཕན་ཡུལ་དང་ངོར་དུ་ཡོད་པ་རྣམས་ཡིན་པར་གྲགས་སོ། </span></p>
			<p class="tibetan-root-text_tibetan-root-text-first-line"><span class="tibetan-root-text">གཅེས་བརྒྱད་འདོན་བཅུ་མ་ཆོས་ཉེར་གཅིག་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">བུ་ཆོས་བཅུ་དྲུག་སྤྱི་ཆོས་གསུམ་ལྡན་བྱ། །</span></p>
			<p class="tibetan-commentary-non-indent"><span class="front-title">ལུགས་དེ་རྣམས་ཀྱི་སྤྱི་ལ་</span><span class="tibetan-sabche">གཅེས་པ་བརྒྱད་ནི།</span><span class="front-title"> </span><span class="tibetan-external-citations">སྣག་ལམ་ཟླུམ་ལ་སྒྲོས་ཆགས་</span><span class="tibetan-external-citations">གཅེས། །གཅིག་པུར་སྐྱེས་ལ་དཔུང་ཐུང་གཅེས། །གདགས་པ་ཅན་ལ་ཟུར་ཐིག་གཅེས། །སྟོད་ཕུབ་ཅན་ལ་ཕོ་བ་གཅེས། །སྨད་ཕུབ་ཅན་ལ་ཁོང་འདྲེན་གཅེས། །རྐང་པ་རྟར་ཞོན་ཕྱི་འབྲང་གཅེས། །ཡར་ཕུལ་མཐར་རྒྱས་སྒྲོས་གནོན་གཅེས། །མིག་ཅན་དག་ལ་རྐེ་གཙང་གཅེས། </span><span class="front-title">།ཞེས་དང༌།</span></p>
			<p id="_idParaDest-80" class="tibetan-sabche1"><span class="tibetan-sabche">འདོན་པ་བཅུའམ་བཅུ་བཞིར་ཡང་གྲགས་པ་ནི།</span></p>
			<p class="tibetan-commentary-non-indent"><span class="tibetan-external-citations">བང་མགོ་ལ་འདོན། མཁྲང་དཔུང་པ་ལ་འདོན།སྒྲོས་སྦོ་ཐེམ་ལ། བཤན་མར་འཐེན་ལ། སྤྱང་ཁོག་པ་ལ། ཧྲམ་སྣག་སྣ་ལ། ཧུར་མིག་འདྲིལ་ལ། གཡེར་ཡར་འཕུལ་ལ། ཡང་ཡ་བཏགས་ལ། གྲུང་ཟགས་མཆུ་ལ། བཟང་མགོ་དཔུང་ལ། འཛུམ་དཀར་ནག་སྣ་ལ། མཉེན་བསྣོལ་མཚམས་སུ། འཁྱུག་ཡན་ལག་ལ་འདོན་པ་རྣམས་དང༌།</span></p>
			<p id="_idParaDest-81" class="tibetan-sabche1"><span class="tibetan-sabche">མ་ཆོས་ཉེར་གཅིག་ནི།</span></p>
			<p class="tibetan-commentary-non-indent"><span class="front-title">མགོ་རབ་ཐག་ཟླུམ་གྲིས་བཅད་འདྲ་བ། འབྲིང་ཀ་གཞུ། ཐ་མ་ཚག་མགོ་སྟེ་མགོ་གསུམ། དཔུང་རབ་ཐུགས་ཀར་</span><span class="front-title">རྡོར་འཛིན། འབྲིང་མདའ་འཕེན། ཐ་མ་ལག་ཆག་འཕྲེད་ཉལ་ཏེ་དཔུང་གསུམ། སྦོ་རབ་སྒྲོས་ཆགས་གྲི་ལྟག་འདྲ་བ། འབྲིང་སྤུ་ཐག་སྒྲིམ་འདྲ། ཐ་མ་གྲོག་སྐེད་འདྲ་བ་སྟེ་སྦོ་གསུམ། ཟག་མཆུ་རབ་གསེགས་སྦྱོར་ཐུང་རྣོ། འབྲིང་འགྱེའོ་ཕག་སྣ། ཐ་མ་རྒུར་པོ་གླང་སྣ་སྟེ་ཟག་མཆུ་གསུམ། རབ་རྒྱ་ཁབ་བསླང་འདྲ། འབྲིང་རྔ་དབྱུག་འཕྱར་འདྲ། ཐ་མ་ལག་མགོ་བཅད་འདྲ་སྟེ་ཡར་འཐེན་གསུམ། རབ་སྒོ་ལྕགས་རྐང་འདྲ། འབྲིང་ཁྱི་གུའི་མཇུག་འདྲ། ཐ་མ་འབུ་མཇུག་སྦྲང་རྐང་འདྲ་བ་སྟེ་མར་འཐེན་གསུམ། རབ་ཉ་མིག འབྲིང་ནས་འདྲ། ཐ་མ་ཟུར་གསུམ་ཁྲོ་མིག་སྟེ་མིག་གསུམ་བཅས་ཉེར་གཅིག</span></p>
			<p id="_idParaDest-82" class="tibetan-sabche1"><span class="tibetan-sabche">བུ་ཆོས་བཅུ་དྲུག་ནི།</span></p>
			<p class="tibetan-commentary-non-indent"><span class="front-title">གཉིས་ཆོད་འཛུམ་ལ་མཐོ་དམན་མེད་པ་ན་རོའི་ཆོས་གསུམ། གསེགས་ཀྱིས་གཞོལ་བ་སྟོད་སྨད་ཕྱེད་པ་སྟེ་འགྲེང་བུའི་གཉིས། ཟླུམ་འདྲིལ་འཁྱུག་པ་སྟེ་གི་གུ་གསུམ། གདགས་པ་ཅན། ལྡན་ཐབས་</span><span class="front-title">བརྐྱང་པ། མདུང་ཚུགས་སུམ་སྦྲེལ་ལྡན་པ་སྟེ་ཞབས་ཀྱུའི་གསུམ། རྟ་སྦྲེལ་འཕངས་མ་བསྐྱིལ་བ་སྟེ་ར་ཏའི་གཉིས། འཁྱུག་སྙོམས་འདེགས་ལ་དཀྱིལ་ཡངས་ཏེ་ཡ་བཏགས་ཀྱི་གསུམ་སྟེ་བསྡོམས་པས་བཅུ་དྲུག གཟུགས་དཀྱུས་སུ་མ་གོལ་བ། དཀྱུས་ཉིད་ཚང་ནས་མ་ཡར་བ། གཟུགས་དཀྱུས་ཤན་ཕྱེད་པ་སྟེ་</span><span class="tibetan-sabche">སྤྱི་ཆོས་གསུམ་</span><span class="front-title">དང་ལྡན་པར་བྱ་ཞིང༌། དེའང་</span><span class="tibetan-sabche">ཐིག་སྒྲོམ་</span><span class="front-title">གྲུ་བཞི་ལག་ལེན་ལྟར་བཙལ་ལ། ཕུབ་དང་དཔུང་པ་ཆ་གཅིག ཟག་མཆུ་ཆ་གཉིས། ཆ་གསུམ་རྐང་པ་སྟེ། ཅ་ཆ་ར་འ་རིང་བ་སྐྱོན། ད་ན་ཞ་གསུམ་རིང་ཐུང་གཉིས་ཀ་སྐྱོན། ཀ་ག་ཤ་གསུམ་ཐུང་ན་སྐྱོན་ཡིན་ལ། འདོགས་འབྲེལ་ཆ་བཞི། སྟེང་གི་ཡན་ལག་ཆ་གཉིས། ཐིག་ཤིང་ལོགས་ལ་ཆ་</span><span class="front-title">དྲུག་ཏུ་བྱས་ལ་སྐྱོན་རྣམས་སྤངས་ཏེ་བྲི་བར་བཤད་པ་ནི་རགས་པ་ཡིན་ཏེ། ཞིབ་པར་ལག་ལེན་ལས་རྟོགས་དགོས་སོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">འབྲུ་ཆེན་ལི་ལུགས་ལྡན་ལུགས་རིམ་མཆེད་མང༌། །</span></p>
			<p class="tibetan-commentary-non-indent"><span class="front-title">བོད་ཡིག་གཤར་མ་རྣམས་ཀྱི་མཆོག་ཏུ་གྱུར་པ་</span><span class="tibetan-sabche">འབྲུ་ཆེན་</span><span class="front-title">ལ་ལི་ལུགས་ཀྱི་བྲིས་རྒྱུན་ཆད། ལྡན་མ་རྩེ་མང་གི་ལུགས་ཡིན་པས་སམ། ཡི་གེ་ཚད་དང་ལྡན་པས་ལྡན་ལུགས་ཞེས་པ་ཐིག་ཚད་ཆེ་བའི་ཁོངས་ནས་དྲངས་པ་དང༌། དབྱིབས་འདྲའང་ཐིག་ཚད་ཆུང་བའི་འབྲུ་ཆུང༌། དེ་ཉིད་ལ་ཡིག་འབྲུ་བཅོ་བརྒྱད་ཙམ་འདྲ་མིན་ཡོད་པའི་འབྲུ་ཚ་རྣམས་ནི་སྔོན་གྱི་རྩ་བའི་ཡིག་རྒྱུན་ཡིན་ལ། དེ་ལས་མཆེད་པ་ཚེག་ལྟར་གྲུ་བཞི་བསྒྲིགས་པ་ཚེག་བྲིས།  དེ་ལས་འཇམ་པ་ཟླུམ་བྲིས། དེའི་སུག་པོ་དང་ཡན་ལག་རིང་དུ་བཏང་བ་འབའ་ཧོ། དེ་ལས་ཐུང་དུ་བཏང་བ་ལ་སུག་ཐུང༌། དེ་ལས་མཉེན་པ་གྲ་རིས། སུག་པོ་ནང་འཐེན་རྣམས་བཀུག་པ་སུམ་ཆ་ཆགས། དེ་ལས་</span><span class="front-title">མཉེན་པ་སུག་སྐོར། དེ་ལས་བདེ་བ་ཕྲིན་ཡིག་</span><span class="tibetan-sabche">དཀྱུས་མ།</span><span class="front-title"> དེ་རྣམས་ལའང་ཡུལ་སོ་སོའི་ལག་རྒྱུན་མི་འདྲ་བ་ནི་ཆེས་མང་ངོ༌། །</span></p>
			<p id="_idParaDest-83" class="tibetan-sabche1"><span class="tibetan-sabche">གསུམ་པ་༼འབྲི་ཐབས་བསྟན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཆ་ཚད་བྲི་གཞི་སྣག་སྨྱུག་མཁས་པར་བསླབ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཙང་སྒྲོས་དག་པ་ཆེ་ཕྲ་ཀུན་ལ་གཅེས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསུང་རབ་གཟབ་སོགས་གོ་རིམ་འཛོལ་མེད་འབྲི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཡིག་རིགས་གཞན་པ་མཐའ་ཡས་སྤྲོར་མི་ལངས། །</span></p>
			<p class="tibetan-commentary-non-indent"><span class="tibetan-sabche">ཡི་གེ་འབྲི་བའི་ཐོག་མར་ཆ་ཚད་</span><span class="front-title">དང་དབྱིབས་ལ་བསླབ་པ་གལ་ཆེ་སྟེ། དེའང་གསུང་རབ་མང་དུ་བྲི་བའི་ཡིག་མཁན་རྣམས་ལ་དབུ་ཅན་འབྲུ་མ་ཚེག་སྒྲིག་ཟླུམ་</span><span class="front-title">རིས་རྣམས་གཅེས། དགེ་བའི་བཤེས་གཉེན་རྣམས་ལ་སུག་ཐུང་དང་གྲ་རིས་གཅེས། སྡེ་དཔོན་རྣམས་ལ་འབའ་ཧོ་དང་སུག་སྐོར་གཅེས། སྐྱེ་བོ་གཞན་རྣམས་ལ་འཕྲིན་ཡིག་གཅེས་པར་བཤད་པས་རང་རང་ལ་མཁོ་བ་དེ་ཉིད་ཁྱད་པར་དུ་སྦྱང་བདར་བྱ། བྱང་ནས་བྲི་བའི་སྐབས་སུ་འབྲི་གཞི་ཤོག་བུ། འབྲི་བྱེད་མཚལ་སྣག་སྨྱུ་གུའི་བྱ་བ་རྣམས་སྔོན་གྱི་བསྟན་བཅོས་རྣམས་དང་ལག་རྒྱུན་ཁུངས་དག་ལས་འབྱུང་བ་བཞིན་མཁས་པར་བསླབས་ནས་གཟབ་སྟེ་ལག་ཏུ་བླངས་པས་སྔོན་གྱི་མཁས་པའི་ལག་རྗེས་ལ་འགྲན་བཟོད་པར་འགྱུར་རོ། །</span></p>
			<p class="tibetan-commentary-non-indent"><span class="front-title">དེ་དག་ཀྱང་སྔོན་རབས་ཀྱི་བསྟན་བཅོས་ལས་ཚིག་ཚོགས་རྒྱས་བསྡུས་དང༌། ལག་ལེན་གྱི་བྱེ་བྲག་མཐའ་ཡས་པ་འབྱུང་བ་ལས། ད་ལྟ་ལག་ལེན་དུ་བྱེད་པ་རྣམས་བསྡུས་ཏེ་བཀོལ་ནས་ཕྱོགས་ཙམ་བཤད་ན། </span><span class="tibetan-sabche">ཡི་གེ་བྲི་བའི་གཞི་</span><span class="tibetan-external-citations">དང་ནི། །</span><span class="tibetan-external-citations">འབྲི་བའི་ལག་ཆ་འབྲི་རྫས་གསུམ། །དང་པོ་ལ་ཡང་རབ་འབྲིང་ཐ། །རབ་ནི་ཤོག་ལྡུམ་དུང་ལོ་མ། །ས་ནག་ཤུག་པ་ཡོད་པ་དང༌། །རྫ་བྲག་མེད་སར་སྐྱེས་པ་ལེགས། །བྱེ་མ་ས་དམར་གཡམ་པའི་ནང༌། །སྐྱེས་པ་མདོག་སེར་ཚོས་དཀའ་སྲ། །ཤུན་མཐུག་འབུ་ཡོད་དམན་པའོ། །ལེགས་པར་བཏུས་ནས་ས་རྡུལ་བཀྲུ། །ཕྱི་ཤུན་བྲད་བརྡར་སྙིང་པོ་བླང༌། །བྱ་རྡོ་བསྲེགས་པ་ཆུ་འཁྱག་ཏུ། །འཕངས་ཏེ་དཀྲུགས་པ་གར་སླ་ནི། །དར་བ་ཙམ་བྱས་ལྕེ་ཐོག་ཏུ། །རྒྱ་ཚྭ་ལྟར་འབིགས་ལེགས་པའི་རྟགས། །ལམ་དུ་མ་སོང་ངར་མི་འབྱུང༌། །དེ་ཉིད་གྲུང་གཞུག་སྙིགས་མེད་ཀྱི། །ཁུ་བའི་ནང་དུ་ཤོག་ལྡུམ་བཙོ། །ཐལ་ཁུས་བཙོས་ཀྱང་མཚོན་ཙམ་འོང༌། །ཚོས་ནས་རྡོ་གཏུན་མཁྲེགས་པར་བརྡུངས། །ཟན་ལྟར་གྱུར་ནས་ཁ་རེའི་ཚད། །ཆ་བསྒོས་སྣོད་དུ་དེ་མཉམ་གྱི། །ཆུ་དང་ལྷན་ཅིག་དཀྲུགས་པ་དེ། །མ་རྙོགས་དྭངས་པའི་ཆུ་འཁྱིལ་</span><span class="tibetan-external-citations">ནང༌། །ཤོག་བྲེ་མ་ཡོ་བཞག་ལ་བླུགས། །རྒྱུ་འདིས་སྲབ་མཐུག་གང་ཡང་ལེགས། །འབྲིང་ནི་ཨ་ག་རུའི་ཤུན་པ། །སྔོ་བཤུས་བྱས་པའི་བར་ཤུན་དེ། །ཡུད་ཙམ་བཙོས་ལ་ཁུ་ཐོག་ཕོ། །བཙོ་བརྡུང་དཀྲུགས་བླུགས་གོང་དང་འདྲ། །གླེགས་བམ་ཤོག་མཐུག་ཁྱད་པར་བཟང༌། །ཐ་མ་རེའུ་ལྕག་རྩ་བ་བརྐོ། །ཕྱི་ལྐོག་ནང་སྙིང་བསལ་བ་ཡི། །བར་ཤུན་རྡོ་ཁུས་བཙོ་བར་བྱ། །ཐལ་ཁུས་བཙོས་ན་བལ་ལྟར་ལྷོད། །དུག་འདོན་ཨ་རུ་ཐུན་གཅིག་འདེབས། །འདི་ཡང་བྱེ་མ་ས་འབོལ་དང༌། །ས་ནག་སྙི་སར་སྐྱེས་པ་བཟང༌། །ཡིག་བསྐུར་འབྲི་བའི་སྲབ་ཤོག་ལས། །གླེགས་བམ་ཧ་ཅང་ལེགས་མི་འགྱུར། །ཡུལ་ཕྱོགས་ཐ་དད་ནས་འབྱུང་བའི། །ཤོག་གུ་བཟང་ངན་སྣ་ཚོགས་པ། །རྒྱུ་དང་བཟོ་ཐབས་བྱེད་པས་ཏེ། །མང་དུ་སྤྲོས་ཀྱང་དགོས་པས་དབེན། །དེ་ནས་ནག་དྲི་འཛར་འཛེར་སོགས། །སྤུ་གཅོད་རྡོ་ནི་དཀར་སོབ་ཀྱིས། །</span><span class="tibetan-external-citations">དྲུད་བདར་བུག་བརྡོལ་མེད་པ་བྱ། །ཤོག་རྒྱུ་གཙང་ན་བརྡུང་ཟིན་རྗེས། །དྲུད་པས་ས་རྡོའི་ར་རི་འདོན། །མདོག་དཀར་ཁམས་འཛིན་ལེགས་པར་བཤད། །གང་ལྟར་སད་རུལ་མེད་པའི་གྲོ། །ཆུ་ཚན་གྱིས་བཀྲུས་ཞིབ་པར་བཏགས། །ཆུ་ནང་འོ་མ་ལྟ་བུར་དཀྲུགས། །ལྦུ་བ་གང་བྱུང་བཅད་ལ་དོར། །ཅུང་ཟད་གྲུངས་བཅུག་ཡུན་རིང་དུ། །བཞག་ན་སླ་བའི་ཉེན་ཡོད་དོ། །གྲོ་ཕྱེ་ཞག་གྲངས་ཉི་ཤུ་ཡན། །རྙིང་པ་དམ་རྩི་ལྷོད་པས་སྤང༌། །དྭངས་མ་ཆ་གཉིས་བགོས་པ་ཡི། །ཆ་གཅིག་ཚོས་པར་བཀོལ་ལ་ཕོག །ཆ་གཅིག་བསྲེས་ལ་རླུང་མེད་ཅིང༌། །ཉི་མ་ཚ་དང་རླན་ཡོད་ཀྱི། །ས་རུ་ཤོག་གུ་དྲངས་ནས་བསྐམ། །ཡང་ན་སླ་ཚོས་བག་ཆུ་ལ། །དར་བ་མར་ཚག་བཞི་ཆ་བསྲེ། །ཅུང་ཟད་དྲངས་ནས་དྲང་བར་བྱ། །ཧ་ཅང་ཚ་ན་ཤོག་གུ་ཆད། །གྲང་ན་དམ་ལྷོད་སྐྱོ་མས་གོས། །སྐམ་ཐག་ཆོད་ནས་ས་རྡུལ་བསལ། །སྔོ་དང་བྱེ་མས་སྦང་</span><span class="tibetan-external-citations">བཤད་ཀྱང༌། །སྐྱོན་རེ་ཡོད་པས་སྐམ་པོ་ཁ། །བཅུ་རེའི་བར་དུ་ཆུར་བཅུག་པའི། །རློན་པ་རེ་རེ་བཞག་ནས་མནན། །རིང་ན་ཞག་གཅིག་ཐུང་ན་ཡང༌། །ཇ་སྦྱོར་ཡུན་ཙམ་བཞག་ནས་སུ། །ཡང་བསྡམས་ཡང་བསྲེ་སྐམ་རློན་སྙོམས། །མཆིན་པ་ལྟ་བུའི་རྡོ་འཇམ་སྟེང༌། །གཡག་རྭ་སྣུམ་དྲེག་མེད་པས་བརྡུང༌། །མ་འཛོམས་ཤིང་གི་སྟན་གཏུན་ནི། །འཇམ་པོས་བརྡུངས་ཀྱང་སྐྱོན་མི་འབྱུང༌། །བག་ཆུ་ཆེས་ན་བག་ཆུ་བྱུགས། །ཆུང་ན་མུར་སྦྱིན་བཏང་བར་བཤད། །སྐམ་པོ་ཅུང་ཟད་དབུར་དཀའ་ལ། །ནེམ་ཡོད་ཙམ་དེ་སླ་ཞིང་ལེགས། །དབུར་གདན་མི་འགུལ་བརྟན་པ་དགོས། །དུང་སྔོ་མཆང་ལ་རི་མོ་མང༌། །ཁྱད་འཕགས་གསེར་ཕྲའམ་གཟི་ཡིན་ལ། །མ་རྙེད་གཡག་རྒོད་རྭ་ཅོ་ནི། །གནག་ཅིང་སྣུམ་པ་དེས་ཀྱང་རུང༌། །ཐིག་ཤིང་དྲང་ཞིང་སྙོམས་པ་ལ། །དྲི་བཟང་ཡུང་བ་སྐྱེར་ཤུན་གྱི། །ཁུ་བས་བྱང་ཆུབ་རྒྱུན་ལམ་དང༌། །</span><span class="tibetan-external-citations">ཕྱི་ནང་ཐིག་སྐོར་མཚལ་གྱིས་གདབ། །རྒྱས་བསྡུས་གླེགས་བམ་ཆེ་ཆུང་བསྟུན། །ཟུབ་དང་མི་སྙོམས་འཁྱོགས་པ་སྐྱོན། </span><span class="tibetan-sabche">།འབྲི་བའི་ལག་ཆ་</span><span class="tibetan-external-citations">རྒྱ་སྨྱུག་ནི། །སྡོང་པོ་ཆེར་སྐྱེས་ཤ་མཐུག་ལྕི། །མདོག་སེར་མ་འཆུས་སྦུ་གུ་མེད། །རྩི་འཇམ་སོས་མནན་འདྲེད་པ་ནི། །སྣག་གསེར་ཡིག་རིགས་ཀུན་ལ་བསྔགས། །འཇང་སྨྱུག་མདོག་ནག་སྦུ་གུ་ཅན། །སིབ་ཅེས་དཀྱུས་ཡིག་འབྲི་ལ་བདེ། །ལྕགས་སྨྱུག་གསུང་རབ་གཏོས་ཆེར་བཟང༌། །ལྷོ་སྨྱུག་རོང་སྨྱུག་ལེགས་པའང་རུང༌། །སྨྱུག་རྣམས་ཡུན་རིང་དུད་ཁང་དུ། །བཏགས་ལ་བ་རྐང་རྙིང་པ་རབ། །མ་རྙེད་རྐང་མར་རྙིང་པས་བྱུགས། །ཡོས་ཚན་ནང་བཅུག་འཇམ་གྱིས་ཕྱི། །རུས་པ་ལྟ་བུར་མཁྲེགས་པར་འགྱུར། །བཟོ་གནས་ལེགས་ཉེས་གྲི་ལ་རག །ལྕགས་རིགས་བཟང་ཞིང་ཞུན་ཐར་ཐོན། །རྣོ་</span><span class="tibetan-external-citations">མཉེན་ངར་གསུམ་འཛོམས་པའི་གྲི། །རྩེ་དང་སོ་རྣོ་གྲང་བག་ཞོལ། །ལྟག་པ་དྲང་ཞིང་སྲབ་པ་ནི། །བདར་རྡོ་སྲབ་མཉེན་རན་པ་ལ། །ཕྱི་ལ་ཁལ་གཅིག་ནང་དུ་དྲུག །བདར་བས་རྣོ་ཚད་སྤུ་གཤོག་ནུས། །ཧ་ཅང་བདར་ན་རྡུལ་དུ་འགྲོ། །ཅུང་ཟད་བཙུགས་བདར་མཐུག་རྣོ་འབྱུང༌། །སྨྱུ་གུ་མཐོ་བས་མི་རིང་ཞིང༌། །མཛུབ་བས་མི་ཐུང་ཕྲ་སྦོམ་རན། །མཐེབ་མཛུབ་ཚད་སྦྱར་འགྲིམས་བདེར་གཞོག །རྩེ་སོར་ཕྱེད་གཉིས་གཞལ་བའི་སར། །སུམ་གཉིས་རྫིང་ལ་སུམ་གཅིག་མཆུ། །གཟོབ་འདོད་གས་ཆུང་མགྱོགས་འདོད་ཆེ། །རྫིང་འདྲ་ཡུར་བ་འདྲ་བ་ཞེས། །རྒྱབ་ནས་བལྟས་ཏེ་གཡས་གཡོན་སྙོམས། །རྫིང་མཆུ་ཧ་ཅང་མི་སྲབ་ལ། །བཅད་ཁ་གྱེན་གསེགས་རིམ་གཅོད་བྱ། །སུམ་ལྡན་ལྔ་འཛོམས་ཞེས་པའི་དོན། །སྨྱུ་གུ་མཆུ་ལ་མཁས་གྱུར་ན། །</span><span class="tibetan-external-citations">ཡི་གེའི་འབྲུ་ལ་མཁས་པར་བཤད། །ཡིག་གཟུགས་བཟང་ངན་ལག་པའི་རྒྱུ། །མགྱོགས་དལ་སྦྱངས་པ་ཆེ་ཆུང་སྟེ། །དག་ཆ་རྣམ་རྟོག་རྒོད་གཡུང་གཙོ། །མཐེབ་མཛུབ་ཤིན་སྙོམས་འཕུར་འཛུམ་རན། །ཆིག་འཐེན་ཤེས་དང་དྲང་མྱུར་ལྡན། །སྒྲོས་དག་སྐྱེན་གསུམ་འཛོམས་པ་མཆོག </span><span class="tibetan-sabche">།འབྲི་བའི་རྫས་</span><span class="tibetan-external-citations">ནི་སྣག་མཚལ་གཉིས། །དང་པོ་སྣག་ཚའི་རྒྱུ་རབ་ནི། །མར་ནག་མེ་ཏོག་བསགས་པའམ། །སྒྲོན་ཤིང་འབྲིང་ནི་ཉ་སྤྲིད་པའི། །ཤུན་པ་དེ་གཉིས་སྔོ་བཤུས་བྱ། །གྲོ་གའང་དེ་དང་ཕྱོགས་མཚུངས་ལ། །ཐ་མ་ཐང་ཚིལ་རྒན་ཆེས་ཁྲག །གཞོན་ཆེས་འབྱར་བག་ཅན་མིན་པ། །ཚིལ་བུ་འདྲ་དེ་མང་དུ་བསགས། །བརྩིགས་ཐབས་འཁོར་མོའམ་བྲུ་ཐབ་སྟེང༌། །རྫ་ཁོག་ཞབས་རྡོལ་ལྔ་བདུན་བརྩེགས། །ཐབ་ནང་ཤིང་ལ་མེ་སྦར་བའི། །འོག་མའི་དྲེགས་པ་དམན་པས་སྤང༌། །གོང་མ་རྣམས་ཀྱི་དུད་པ་བསྡུ། །ཆགས་དཀའ་འགྲིམ་རྡུར་འབྱུང་</span><span class="tibetan-external-citations">བས་ན། །དབེན་པའི་གནས་སུ་གཟབ་སྟེ་བྱ། །ལྕགས་སྣོད་སྤྱིན་ཆུའི་དྭངས་མ་ལ། །བཏབ་སྟེ་མེ་སྟེང་ཅུང་ཟད་དཀྲུགས། །སྤྱིན་བཞུར་ཁུ་བ་བླུགས་ལ་མཉེ། །བྲེ་རེ་ཉིན་རེར་འདུར་བ་དང༌། །ཚེག་སྒྲ་གྲགས་ན་ཚད་དུ་བཤད། །འོན་ཀྱང་ཤེད་མཉམ་རན་པས་འདུར། །ཇི་ཙམ་སོང་བ་དེ་ཙམ་ལེགས། །སྐམ་ཐག་ཡང་ཡང་གཅོད་པ་ནི། །མཚལ་སྣག་མན་ངག་མཆོག་ཏུ་བཟུང༌། །གར་སླ་ཟན་ཙམ་གྱུར་པའི་དུས། །ལག་པར་འབྱར་ན་དམ་ཆུང་ལ། །སྲ་ཞིང་འཐས་ན་ཆེ་བའི་སྐྱོན། །ཤ་རྗེས་དོད་ཅིང་མི་འབྱར་བ། །དམ་ལྷོད་རན་པའི་ཚད་དུ་བཟུང༌། །གཞན་ཡང་སྔོན་རབ་བསྟན་བཅོས་ལས། །མ་ནུ་རུ་རྟས་འཇམ་ཞིང་སྨེ། །ཙཎྡྲན་ཁུ་བས་སྨྱུ་གུས་འཛིན། །རྒྱ་སྐྱེགས་དམར་མདངས་འོད་དུ་འཚེར། །གླ་རྩིས་རྒྱུན་དུ་དྲི་བཟང་འཐུལ། །དབང་ལག་སུག་པའི་ཁུ་བས་ནི། །འོད་འབར་དམ་འབྱོར་བླ་ན་མེད། །སྤྱིན་བཞུར་ཁུ་བས་ཤིན་ཏུ་</span><span class="tibetan-external-citations">རྒྱུག །ག་བུར་ཆུ་ཡིས་དབྱར་མི་རུལ། །སྒ་སྐྱ་པི་ལིང་ཁུ་བས་ནི། །དགུན་གྱི་དུས་སུ་འཁྱག་མི་འགྱུར། །ཞེས་སོགས་བཤད་ཅིང་ཐང་ཁྲག་དང༌། །གྲོ་ནས་ཡོས་ཚིག་ཁུ་བ་སོགས། །སྲེ་བའི་ལག་ལེན་མང་ན་ཡང༌། །སུག་པ་སྤྱི་བཞུར་སོགས་འགའ་ལས། །ཕལ་ཆེར་སྐྱོན་དང་བཅས་པ་ཉིད། །སྦྱོར་སྡེ་མང་བས་ལེགས་པ་མིན། །རྒྱུ་བཟང་གནད་ཤེས་ལས་ནུས་དགོས། །ཕོན་ཉུང་བཟོ་ན་མི་གཞོན་གྱི། །ལག་པར་འཕུར་མཉེད་བྱས་པ་མཆོག །མཚལ་རབ་བཅག་མཚམས་ཤེལ་དཀར་འདྲ། །འབྲིང་པོ་དམར་དྭངས་ཐ་མ་སྨུག །དཀར་འཇམ་གཏུན་ནང་ཕྲམ་ཕྲུམ་བརྡུང༌། །ཨ་རུའི་དྭངས་ཆུ་མཚལ་ནུབ་བླུག །ལན་གསུམ་བར་དུ་ཁ་ཆུ་ཕོ། །གཏུན་སྐོར་ཅུང་ཟད་བྱ་བར་གཅེས། །དེ་ནས་ཡུན་རིང་བར་དུ་སྦྱང༌། །རྒྱ་སྤྱིན་རབ་ཡིན་མ་རྙེད་ན། །</span><span class="tibetan-external-citations">སྤྱིན་སད་ཁུ་དྭངས་བླུགས་ལ་བསྡུ། །མགྱོགས་འདོད་མཚལ་ཕྱེ་སྤྱིན་ཆུར་སྦྱར། །གཡའ་མེད་སྣོད་དུ་དལ་བུས་མཉེ། །ཤེད་དྲག་ནག་པོར་འགྱུར་བས་ན། །མཚལ་ལ་མི་རྒན་ལག་སྟབས་གནད། །གང་ཡང་སྦྱར་ནས་འབྲི་བའི་ཚེ། །ཀ་པི་དྲུག་སྦྱོར་འདོད་པ་ན། །གཡའ་དྲི་མེད་པའི་སྣོད་གཙང་མར། །མཚལ་གྱི་སུམ་གཉིས་ཀ་པི་དང༌། །སྤྱིན་ཆུ་སུམ་ཆ་ཙམ་གཅིག་བླུགས། །ཡུན་རིང་བར་དུ་ཉི་མར་བདུག །རྒྱ་ཚྭ་ཞོ་ཚད་ཚྭ་ལ་ནི། །ཚྭ་འདེབས་སྤོས་དཀར་ཐལ་ཙམ་བཏབ། །དེ་དག་ཡོན་ཏན་རིམ་བཞིན་དུ། །འོད་འཕྲོ་དམ་བྱེད་གཤེར་བག་གཅོད། །དམར་འཚེར་བདེ་ལ་སྐམ་རྩི་བྱེད། །འགྲིམ་དཀའ་སེར་ན་ཆུ་གཙང་བླུགས། །མདངས་སྒྱ་སྨུག་ན་ཀ་པི་བསྣན། །དེ་ལ་ཀ་པི་སྦྱོར་བའི་ཐབས། །དཔྱིད་དམ་སྟོན་མཇུག་བརྐོས་པ་ཡི། །ལུག་སུག་གད་བདར་ལེགས་བྱས་ལ། །ལྕགས་མིན་སྣོད་དུ་བཙོ་ཞིང་བཞུར། །ཚགས་བཙགས་གོང་གི་རྫས་རྣམས་བཏབ། །དལ་འཇམ་དཀྲུགས་ཤིང་མེ་ལ་གདུ། །སུམ་</span><span class="tibetan-external-citations">སྦྱོར་མཚལ་དང་ཀ་པི་ལ། །རྒྱལ་མོ་ཀ་ར་ཅུང་ཟད་འདེབས། །མདངས་ལེགས་དཀྱུས་ཀྱི་ལག་ལེན་ཏེ། །མཚལ་སྤྱིན་གཉིས་སྦྱོར་སྟབས་བདེའི་བཟོ། །གང་ཡང་མེ་ཡིས་མ་གདུང་གཅེས། །གཞན་ཡང་བྱ་ཡི་སྒོང་སྤྲི་དང༌། །ཆུ་སེར་དྭངས་མ་སྦྱོར་བ་སོགས། །འཕྲལ་བདེ་ལེགས་ཀྱང་སྐྱོན་ཅན་སྤང༌། །ལོ་གྲངས་ལོན་ཀྱང་མདངས་མ་ཡལ། །རླན་དང་ཕྲད་ཀྱང་འབྱར་འགོས་མེད། །བཀྲག་སྣུམ་འོད་ལྡན་མཚལ་སྣག་ནི། །གླེགས་བམ་འབྲི་བའི་བཅུད་མཆོག་གོ། །དེ་ལྟར་ཡང་ངག་རྒྱུན་ལས། སྣག་ཤོག་སྨྱུ་གུ་མི་གཟོབ་པར། །ཡི་གེ་གཟོབ་འདོད་ཡིག་མཁན་འཁྲུལ། </span><span class="front-title">།ཞེས་བྱ་བ་ཡིན་པས་རྒྱུ་དང་ལག་ཆ་གཟབ་ཅིང༌། སྣག་ལམ་གཙང་བ། འབྲུ་ཁོག་སྒྲོས་པ། ཆད་ལྷག་ནོར་འཁྲུལ་མེད་པའི་དག་པ་གསུམ་ནི་བྲི་བྱ་ཆེ་ཕྲ་ཀུན་ལ་ཤིན་ཏུ་གཅེས་སོ། །གོ་རིམ་ཡང་གསུང་རབ་ཆེན་པོ་དག་ལ་གཟབ་ཆེན་གཟབ་ཆུང༌། རྒྱ་གར་</span><span class="front-title">མཁས་པའི་གཞུང་འགྲེལ་རྣམས་འབྲུ་ཆེན། བོད་ཀྱི་གཞུང་ལུགས་རྣམས་འབྲུ་ཆུང་སྟེ་ཆེ་བའི་དབང་གིས་འཛོལ་མེད་དུ་འབྲི་བ་གནའ་བོའི་ལུགས་བཟང་ཡིན་ཅིང༌། ཡིག་གསར། བརྡ་ཡིག གཏེར་ཡིག་གིས་མཚོན་པའི་ཡིག་རིགས་གཞན་པ་ནི་མཐའ་ཡས་པས་འདིར་སྤྲོར་མི་ལངས་སོ། །</span></p>
			<p id="_idParaDest-84" class="tibetan-sabche1"><span class="tibetan-sabche">གསུམ་པ་ཐུགས་རྟེན་བཤད་པ་ལ་བཞི། མཆོད་རྟེན་གྱི་དབྱེ་བ་སྤྱིར་བསྟན། ལག་ཏུ་བླང་བྱ་བྱེ་བྲག་ཏུ་བཤད། ལུགས་སྲོལ་ཁྱད་པར་ཅན་འཕྲོས་སུ་སྨོས། ཕྱག་མཚན་འཕྲོས་དོན་བཅས་འཆད་པའོ། །དང་པོ་༼མཆོད་རྟེན་གྱི་དབྱེ་བ་སྤྱིར་བསྟན་པ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཐུགས་རྟེན་རང་བཞིན་ལྷུན་གྲུབ་བླ་ན་མེད། །</span></p>
			<p class="tibetan-root-text_tibetan-root-text-last-line"><span class="tibetan-root-text">བྱིན་རླབས་དངོས་གྲུབ་ཐེག་པ་སོ་སོ་ལྔ། །</span></p>
			<p class="tibetan-commentary-non-indent"><span class="front-title">ཐུགས་སམ་ཆོས་སྐུའི་མཆོད་རྟེན་ཅེས་སྤྱི་མིང་བྱེ་བྲག་ཏུ་བཏགས་པ་འདི་ལ་སྤྱིར་རང་བཞིན་ལྷུན་གྱིས་གྲུབ་པ་དང༌། བླ་ན་མེད་པ་དང༌། བྱིན་གྱིས་བརླབས་པ་དང༌། དངོས་གྲུབ་འབྱུང་བ་དང༌། ཐེག་པ་སོ་སོའི་མཆོད་རྟེན་ལྔར་བཤད་པའི་</span><span class="tibetan-sabche">དང་པོ་ནི།</span><span class="front-title"> རྡོ་རྗེ་བཀོད་པའི་རྒྱུད་ལས། </span><span class="tibetan-external-citations">འདོད་ཁམས་དབང་གི་རི་བོ་ལ། །གཟུགས་ཁམས་བང་རིམ་ཁྲི་འཕང་ཅན། །གཟུགས་མེད་བུམ་རྟེན་བུམ་པར་བཅས། །སྐུ་གདུང་ཆེན་པོ་རྒྱུན་དུ་གནས། </span><span class="front-title">།ཞེས་དང༌། ལུང་མཆོག་བླ་མ་ལས་ཀྱང་ཕྱི་སྣོད་ནང་བཅུད་</span><span class="front-title">མཆོད་རྟེན་གྱི་རྣམ་པར་བཤད་པ་དང༌། དུས་འཁོར་ལས། དཀྱིལ་འཁོར་བཞི་པོ་བང་རིམ་དང༌། རི་རབ་བུམ་པ་དང༌། རི་རབ་ཀྱི་མགྲིན་པ་དང་གདོང་མན་ཆོད་བྲེ་དང༌། དེ་ཡན་སྐྲ་ཆོས་འཁོར་ཆར་ཁེབས་ཀྱི་རྣམ་པར་གསལ་བར་བཤད་པ་ལྟ་བུའོ། </span><span class="tibetan-sabche">།གཉིས་པ་ནི། </span><span class="tibetan-external-citations">ཚད་མེད་མཐའ་ཡས་ལས་བྱུང་འབྲས། །ཤར་དུ་བྱམས་པ་རྡོ་རྗེ་བརྩེགས། །ལྷོ་རུ་སྙིང་རྗེ་རིན་ཆེན་བརྩེགས། །ནུབ་ཏུ་དགའ་བ་པདྨ་བརྩེགས། །བྱང་དུ་བཏང་སྙོམས་རྒྱ་གྲམ་བརྩེགས། །རང་བྱུང་རིན་ཆེན་སྣང་བའོ།</span><span class="front-title"> །ཞེས་པས། ཤར་དུ་བྱམས་པ་ཚད་མེད་རྡོ་རྗེ་མཐའ་ཡས་བརྩེགས་པ་ལ་སོགས་པ་བཞིར་ཐིག་ལེ་དབང་གི་རྒྱུད་ཅེས་བྱ་བ་ལས་བཤད་པར་གྲགས་སོ། </span><span class="tibetan-sabche">།གསུམ་པ་ནི།</span><span class="front-title"> འཁོར་ལོ་འབྱུང་བའི་རྒྱུད་དུ་གྲགས་པ་ལས། </span><span class="tibetan-external-citations">བྱིན་རླབས་སྐུ་གདུང་ཆ་བརྒྱད་གླིང་བཞིར་སྣང༌།</span><span class="front-title"> །ཞེས་པའི་འགྲེལ་པར། </span><span class="tibetan-external-citations">ཤར་ལུས་འཕགས་ན། བྱིན་ལྡན་སྙོམས་གཏེར་</span><span class="tibetan-external-citations">དང༌། མཐར་ལེགས་གཡུང་དྲུང་ཏོག་གཉིས། ལྷོ་ཛམྦུ་གླིང་ན་ཐུགས་རྗེ་སྤྲུལ་པ་དང༌། ཡིད་བཞིན་ལྷུན་གྲུབ་གཉིས། ནུབ་བ་ལང་སྤྱོད་ན་དཔེ་མེད་བསམ་འདས་དང༌། རྨད་གྲགས་ཆོས་དབྱིངས་གཉིས། བྱང་སྒྲ་མི་སྙན་ན་ཡོན་ཏན་རིན་ཆེན་བརྩེགས་དང༌། ཁམས་གསུམ་བདེ་རྒྱས་སྒྲོན་མེའི་མཆོད་རྟེན་གཉིས་བཞུགས་པར་བཤད་དོ། </span><span class="tibetan-sabche">།བཞི་པ་ནི།</span><span class="front-title"> བདུད་རྩི་མཆོག་གི་རྒྱུད་ལས། </span><span class="tibetan-external-citations">རོ་ཡི་སྲུང་མ་ཆེན་མོ་ནི། །མ་མོ་ཆེན་མོ་བརྒྱད་བཞག་གོ། །དེ་དག་རྟེན་གནས་ཆེན་མོ་ཡང༌། །མཆོད་རྟེན་བརྒྱད་དུ་རྣམ་པར་བཞག</span><span class="front-title"> །ཅེས་པའི་འགྲེལ་པར། སྔོན་ཧེ་རུ་ཀས་དྲག་པོ་བཏུལ་བའི་ཚེ་ཡུལ་བརྒྱད་ཀྱི་དུར་ཁྲོད་དུ་མ་མོ་བརྒྱད་ཀྱི་རྟེན་དངོས་གྲུབ་འབྱུང་བའི་མཆོད་རྟེན་བརྒྱད་འབྱུང་བ་ནི། མ་ག་དྷཱར་བདེ་བྱེད། སིངྒ་ལར་རི་བོ་ཏ་ལ། བལ་</span><span class="front-title">པོར་བྱ་ཁྲི་ཁ་ཤོར། སིང་ག་གླིང་དུ་གེའུ་དོ་ཤལི་ཡུལ་གོ་མ་ས་ལ་གན་དྷ། ཁ་ཆེར་ཀ་ན་ཀཟ་ཧོར་དུ་བདེ་སྤྱོད་གཞོན་ནུའི་མཆོད་རྟེན་ནོ། </span><span class="tibetan-sabche">།ལྔ་པ་ལ། </span><span class="front-title">ཉན་རང་ཐེག་ཆེན་གྱི་གསུམ་མོ། །དང་པོ་ནི། ཆོས་གོས་བཞི་བལྟབས་ཀྱི་སྟེང་དུ་ལྷུང་བཟེད་སྦུབ་པ་ལ་འཁར་གསིལ་བཙུགས་པ་ལྟ་བུའོ། །གཉིས་པ་ནི། རྨང་གྲུ་བཞིའི་སྟེང་དུ་ངོས་གྲུ་བཞི་བང་རིམ་ཟླུམ་པོ་བཅུ་གཉིས་པ་འཁོར་ལོ་རྩིབས་བརྒྱད་པ་ཅན་ནོ། །གསུམ་པ་ནི། སློབ་དཔོན་འཕགས་པ་ཀླུ་སྒྲུབ་ཀྱིས། ལྷུང་བཟེད་སྦུབ་པ་ལྟ་བུ་བིམ་པའམ་ཟླུམ་པོ་དང༌། ཁང་བུ་ལྟ་བུ་དང་རྒྱལ་མཚན་ལྟ་བུའི་མཆོད་རྟེན་བརྒྱད་ལ་སོགས་པ་གསུངས། རྒྱུད་སྡེ་སོ་སོའི་དབང་དུ་བྱས་ནས་བྱ་སྤྱོད་ཀྱི་མཆོད་རྟེན་བང་རིམ་ནང་དུ་བཅག་ཅིང་ཕྱིར་འབུར་བའམ། དབུས་འབུར་ལ་མཐའ་གཉིས་ནང་དུ་བཅུམས་པ་འཁོར་ལོ་བཅུ་གཉིས་ལ་སོགས་པའང་བཤད་པར་གྲགས། རྣལ་འབྱོར་རྒྱུད་ཀྱི་སྔར་</span><span class="front-title">བཤད་པའི་རྡོ་རྗེ་བརྩེགས་པ་སོགས་དང་བླ་མེད་ཀྱི་དུས་འཁོར་ནས་གསུངས་པ་སོགས་སོ། །</span></p>
			<p id="_idParaDest-85" class="tibetan-sabche1"><span class="tibetan-sabche">གཉིས་པ་ལག་ཏུ་བླང་བྱ་དངོས་ལ་གཉིས། ཐུན་མོང་དང་ཐུན་མིན་ནོ། །དང་པོ་༼ཐུང་མོང་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལག་ཏུ་བླང་བྱ་སོ་སྐྱེ་ཉན་རང་རྒྱལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལུང་ལས་འབྱུང་ཞིང་་་་་་༌། །</span></p>
			<p class="tibetan-commentary-non-indent"><span class="front-title">དེ་ལྟར་བཤད་པ་རྣམས་ལས་ད་ལྟ་ལག་ཏུ་བླང་བྱ་དངོས་ནི། སོ་སྐྱེ་ཉན་ཐོས་རང་རྒྱལ་རྒྱལ་བའི་</span><span class="tibetan-sabche">མཆོད་རྟེན་</span><span class="front-title">རྣམས་ཏེ།</span><span class="tibetan-sabche"> </span><span class="front-title">དེའང་སོ་སོའི་སྐྱེ་བོ་ལ་གདུགས་མེད་པའི་བྱི་བོའོ། །ཉན་ཐོས་ཀྱི་འབྲས་བུའི་གྲངས་ཀྱི་གདུགས། རང་རྒྱལ་གྱི་གདུགས་བདུན།</span><span class="front-title"> སངས་རྒྱས་ཀྱི་གདུགས་བཅུ་གསུམ། ཆར་ཁེབས་ཏོག་དང་བཅས་པ་རྣམ་པ་ཐམས་ཅད་པར་བཞེངས་པ་འདུལ་བ་ལུང་ལས་གསུངས་ཏེ་འདིར་གདུགས་ནི་ཆོས་འཁོར་དང༌། ཆར་ཁེབས་ནི་གདུགས་ལ་ངོས་འཛིན་དགོས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་རྒྱལ་བའི་མཆོད་རྟེན་བརྒྱད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆ་ཚད་ངེས་མེད་འོན་ཀྱང་དྲི་མེད་འགྲེལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བོད་ཀྱི་མཁས་པ་ཕལ་ཆེར་དཔང་པོར་བྱེད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ལའང་ཆ་ཆེན་བཅུ་དྲུག་པ་ལ་སོགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དཔངས་དང་དེ་ཕྱེད་ལྷག་བཅས་རྒྱ་ཚད་སྨྲ། །</span></p>
			<p class="tibetan-commentary-non-indent"><span class="front-title">བྱེ་བྲག་བརྒྱུད་པའི་མན་ངག་ཏུ་ནང་དུ་ཆོས་ཀྱི་རིང་བསྲེལ་ཙམ་བཞུགས་ན་ཐམས་ཅད་ཀྱང་ཆོས་སྐུའི་མཆོད་རྟེན་དུ་འགྱུར་བར་བཞེད་པའི་ཕྱིར། རྒྱལ་བའི་མཆོད་རྟེན་རྣམ་པ་ཐམས་ཅད་པ་ཉིད་དེང་སང་བཞེངས་པ་ལྷུར་བྱེད་པས་དེ་ལའང་ཚེམས་</span><span class="front-title">དང་དབུ་སྐྲ་སེན་མོ་རིང་བསྲེལ་གྱི་མཆོད་རྟེན་སོགས་བཅོམ་ལྡན་འདས་བཞུགས་པ་དང་མ་བཞུགས་པའི་ཚེ་དད་ལྡན་རྣམས་ཀྱིས་བརྩིགས་པའི་དབྱིབས་དང་རྣམ་པ་ཐ་དད་པ་མང་བ་ལས། </span><span class="tibetan-external-citations">གཙོ་བོར། སྤྲུལ་པས་མཛད་པ་སྔོན་བསྟན་ཕྱིར། །མཆོད་རྟེན་བརྒྱད་དུ་སྐུ་གདུང་བཞག </span><span class="front-title">།ཅེས་ལས་ཀྱི་མཐའ་བརྗོད་པའི་མདོ་ལས་གསུངས་པ་ལྟར་སྟོན་པའི་མཛད་པ་ཁྱད་པར་ཅན་གཙོ་བོར་གྱུར་པ་དག་བསྟན་པའི་ཚེ་ཡུལ་ལྗོངས་སོ་སོའི་སྐྱེ་བོ་རྣམས་ཀྱིས་མཆོད་རྟེན་བརྩེགས་ཏེ་དུས་སྟོན་གྱི་སྲོལ་ཚུགས་པ་ལས། དཔལ་མགོན་ཀླུ་སྒྲུབ་ཀྱིས་ཡོངས་གྲགས་དང་མཐུན་པར་གནས་བརྒྱད་ཀྱི་མཆོད་རྟེན་ལ་བསྟོད་པ་དང་རྣམ་གཞག་མཛད་པ་ལྟར་</span><span class="tibetan-sabche">མཆོད་རྟེན་བརྒྱད་</span><span class="front-title">དུ་ཡོངས་སུ་གྲགས་པ་སྟེ། </span><span class="tibetan-sabche">དང་པོ་</span><span class="front-title">བདག་ཅག་གི་སྟོན་པ་སྐུ་བལྟམས་པའི་ཚེ་གྲོང་ཁྱེར་སེར་སྐྱར་བྱུང་བ་བདེ་གཤེགས་མཆོད་རྟེན་ནམ། བཀྲ་ཤིས་འབྱུང་བའི་མཆོད་རྟེན་ཟླུམ་</span><span class="front-title">པོ་པདྨའི་འདབ་མ་ཅན་གྱི་བང་རིམ་བཞིའམ། བདུན་བརྩེགས་པ་པད་འདབ་ཀྱིས་སྤྲས་པ། </span><span class="tibetan-sabche">གཉིས་པ་</span><span class="front-title">རྒྱལ་པོའི་ཁབ་ཏུ་མངོན་པར་བྱང་ཆུབ་པའི་ཚེ་བྱང་ཆུབ་ཆེན་པོའི་མཆོད་རྟེན་གྲུ་བཞི་བང་རིམ་བཞི་པ། </span><span class="tibetan-sabche">གསུམ་</span><span class="front-title">པ་ཝ་ར་ཎཱ་སིར་ཆོས་འཁོར་བསྐོར་བའི་ཚེ་ཡེ་ཤེས་མཆོད་རྟེན་ནམ་ཆོས་འཁོར་མཆོད་རྟེན་དུ་གྲགས་པ་གྲུ་བཞི་བང་རིམ་བཞི་གློ་འབུར་དང་བཅས་པ་སྒོ་རབ་བརྒྱ་རྩ་བརྒྱད། འབྲིང་བ་དྲུག ཐ་མ་བཅུ་དྲུག་པ། </span><span class="tibetan-sabche">བཞི་པ་</span><span class="front-title">མཉན་ཡོད་ཛེ་ཏཱའི་ཚལ་དུ་ཆོ་འཕྲུལ་བསྟན་པའི་ཚེ་མུ་སྟེགས་ཕམ་བྱེད་ཀྱི་མཆོད་རྟེན་ནམ་ཆོ་འཕྲུལ་མཆོད་རྟེན་གྲུ་བཞི་བང་རིམ་བཞི་པ་ཕྱོགས་རེར་གློ་འབུར་དང་བཅས་པའམ། འདིའང་ཟླུམ་པོ་བང་རིམ་བཞི་པ་པད་འདབ་ཅན། </span><span class="tibetan-sabche">ལྔ་པ་</span><span class="front-title">ཡངས་པ་ཅན་གསལ་ལྡན་དུ་བྱུང་བ་སྟོན་པ་སུམ་རྩེན་དུ་དབྱར་གནས་མཛད་དེ་ཡུམ་བདེན་པ་ལ་བཀོད་ཅིང་སྔ་དྲོ་དགག་དབྱེ་མཛད། ཕྱི་དྲོ་ཛམྦུའི་གླིང་དུ་ཕེབས་</span><span class="front-title">པའི་ཚེ་ལྷ་བབས་མཆོད་རྟེན་ནམ་སུམ་ཅུ་རྩ་གསུམ་ལྷའི་མཆོད་རྟེན་དུ་གྲགས་པ། བང་རིམ་བཞིའམ་བརྒྱད་པ་ངོས་རེར་གློ་འབུར་དང་བཅས་པའི་གློ་འབུར་གྱི་དབུས་ན་ཐེམ་སྐས་ཡོད་པ། </span><span class="tibetan-sabche">དྲུག་པ་</span><span class="front-title">རྒྱལ་པོའི་ཁབ་ཏུ་ལྷས་བྱིན་གྱིས་དགེ་འདུན་གྱི་དབྱེན་བྱས་པ་མཆོག་ཟུང་གིས་འདུམས་པའི་ཚེ་དབྱེན་ཟླུམ་མཆོད་རྟེན་ནམ། འོད་ཟེར་ཅན་ནམ། བྱམས་དངོས་མཆོད་རྟེན་དུ་གྲགས་པ་བང་རིམ་བཞི་པ་གྲུ་བཞིའི་ཟུར་བཞི་མཉམ་པར་བཅད་པ་ལྟ་བུ། </span><span class="tibetan-sabche">བདུན་པ་</span><span class="front-title">ཡངས་པ་ཅན་དུ་སྐུ་ཚེའི་འདུ་བྱེད་ཟླ་བ་གསུམ་དུ་བྱིན་གྱིས་བརླབས་པའི་ཚེ་བྱིན་རླབས་མཆོད་རྟེན་ནམ། རྣམ་རྒྱལ་མཆོད་རྟེན་དུ་གྲགས་པ་ཟླུམ་པོ་བང་རིམ་གསུམ་པ། </span><span class="tibetan-sabche">བརྒྱད་པ་</span><span class="front-title">གྲོང་ཁྱེར་རྩྭ་ཅན་དུ་མྱ་ངན་ལས་འདས་པའི་ཚེ་མྱང་འདས་མཆོད་རྟེན་དུ་གྲགས་པ་བང་རིམ་མེད་པ་གདན་ཁྲིའི་སྟེང་དུ་བུམ་གདན་ཡན་ཆད་བཞུགས་པ་རྣམས་སོ། །</span></p>
			<p class="tibetan-regular-indented"><span class="tibetan-sabche">སྤྱིར་མཆོད་རྟེན་གྱི་ཚད་</span><span class="front-title">དབྱིབས་ངེས་པ་མེད་དེ་མདོ་སྡེ་རྣམས་ལས་སངས་</span><span class="front-title">རྒྱས་ཀྱི་རིང་བསྲེལ་བཞུགས་པའི་མཆོད་རྟེན་དཔག་ཚད་ཀྱི་རྒྱུ་ཁྱོན་གསུངས་པ་དང༌། ཡང་མཆོད་རྟེན་ནི་སྐྱུ་རུ་རའི་འབྲུ་ཙམ། གདུགས་ནི་རྒྱ་ཤུག་གི་ལོ་མ་ཙམ། སྲོག་ཤིང་ནི་ཁབ་ཙམ་ཞེས་ཁང་བུ་བརྩེགས་པའི་མདོ་ལས་བཤད་པས་རང་རང་གི་སེམས་ཀྱི་སྟོབས་དང་འབྱོར་པའི་ཁྱད་པར་ལ་དཔག་གོ། །འོན་ཀྱང་བཟོ་ཉེས་འགོག་པའི་སླད་དུ་ཆ་ཚད་ཀྱི་ལག་ལེན་གལ་ཆེ་བས་དེའི་ཚུལ་གཙུག་ཏོར་དྲི་མེད་ཀྱི་འགྲེལ་པ་རྒྱ་གཞུང་དུ་གྲགས་པ་ལ་བོད་ཀྱི་མཁས་པ་ཕལ་ཆེར་དཔང་པོ་བྱེད་ཅིང༌། བུ་སྟོན། སྟག་ཚང་ལོ་ཙཱ། སྤྲུལ་སྐུ་འཕྲང་ཁེབ་དཔལ་ལྡན་བཟང་པོ་སོགས་ཀྱིས་ཆ་ཚད་ཀྱི་བསྟན་བཅོས་མཛད། དེ་དག་གི་ལེགས་ཆ་བསྡུས་པ་མི་དབང་སངས་རྒྱས་རྒྱ་མཚོའི་ཆ་ཚད་ཉིད་ད་ལྟ་ཀུན་ལ་རྒྱུག་ཆེ་ཞིང༌། དྲི་མེད་ཀྱི་ལུགས་དེ་</span><span class="front-title">ལའང་རྨངས་དགེ་བ་ནས་ཏོག་གི་བར་ཆ་ཆེན་བཅུ་དྲུག་གིས་གཞལ་བ་དང༌། སོགས་ཁོངས་ནས་བད་ཆུང་ཡན་ལ་ཆ་ཆེན་བཅུ་གཉིས་དངོས་སུ་བསྟན། སེང་ཁྲི་ཕྱིན་ཆད་མཛེས་ཆ་བཙལ་བས་ལུགས་སྲོལ་མང་དུ་གྱུར་པར་སྣང་བ་དེ་དག་དཔངས་ཀྱི་ཚད་དང༌། དཔངས་ཀྱི་ཕྱེད་དང༌། དཔངས་ཀྱི་ཕྱེད་ལས་ཅུང་ཟད་ལྷག་པ་རྒྱ་ཚད་དུ་སྨྲ་བ་སོགས་སྣང་ངོ༌། །རྗེ་བརྒྱད་པས་ནི་དུས་འཁོར་ཡེ་ཤེས་ལེའུའི་ཚད་ལས་དཔག་སྟེ་མཆོད་རྟེན་བརྒྱད་ཀྱི་ཐིག་ཚད་ཁྱད་པར་འཕགས་པ་གསལ་བར་མཛད་པ་ནི་ཉི་མ་ཆེན་པོའི་མེ་ལོང་དུ་བལྟའོ། །འདིར་མཁོ་བའི་བརྡ་ཁྱད་ནི།</span><span class="tibetan-root-text"> </span><span class="tibetan-external-citations">གདན་གྱི་ས་འཛིན་ཐེམ་སྐས་གསུམ། །ཐིག་གདན་སེང་ཁྲི་བད་ཆུང་དང༌། །གཟུངས་ས་བད་ཆེན་རྨངས་དགེ་བ། །དེ་སྟེང་སྤྱི་ལ་བང་རིམ་བཞི། །བུམ་རྟེན་བུམ་པ་བྲེ་རྟེན་དང༌། །བྲེ་འདེགས་པདྨ་འོད་ཟེར་ཕྲེང༌། །ཕོ་འཁོར་མོ་འཁོར་བཅས་བཅུ་</span><span class="tibetan-external-citations">གསུམ། །ཐུགས་རྗེ་མདོ་གཟུངས་ཞུ་རྒྱ་གྲམ། །གདུགས་དང་ཆར་ཁེབས་ཟླ་ཕྱེད་ཉི། །ནོར་བུ་ཏོག་དང་བཅས་པའོ། </span><span class="front-title">།འདི་རྣམས་ཀྱི་</span><span class="tibetan-sabche">རྣམ་དག་</span><span class="front-title">སློབ་དཔོན་ཤཱིནྟཾ་གརྦྷའི་མཆོད་རྟེན་གྱི་ཆ་དབྱེ་བ་ལས་གསུངས་པའི་དོན་ནི། </span><span class="tibetan-external-citations">བད་གཟུངས་རྗེས་སུ་དྲན་པ་དྲུག །བད་ཆེན་དགེ་བཅུ་རྨངས་ཚད་མེད། །ཡང་ན་དེ་གཉིས་ལྡོག་པའང་བཤད། །བང་རིམ་བཞི་པོ་རིམ་པ་བཞིན། །དྲན་པ་ཉེར་གཞག་ཡང་དག་སྤོང༌། །རྫུ་འཕྲུལ་རྐང་བཞི་དབང་པོ་ལྔ། །བུམ་རྟེན་སྟོབས་ལྔ་བུམ་པ་ནི། །བྱང་ཆུབ་ཡན་ལག་བྲེ་འཕགས་ལམ། །རྒྱུ་ཡི་ཆོས་རྣམས་རྣམ་པར་དག །སྲོག་ཤིང་ཀུན་རྫོབ་ཕ་རོལ་སེམས། །རྗེས་དྲན་བདེན་བཞི་ཟད་མི་སྐྱེ། །ཤེས་པ་བཅུ་ཡི་ངོ་བོ་དང༌། །པདྨ་ཐབས་དང་ཤེས་རབ་སྟེ། །འཁོར་ལོ་སྟོབས་བཅུ་དྲན་ཉེ་གསུམ། །ཆར་ཁེབས་ཐུགས་རྗེ་</span><span class="tibetan-external-citations">ཏོག་ཆོས་སྐུ། །མཆོད་རྟེན་ཉིད་ཀྱི་ངོ་བོར་བཤད། །རྒྱན་རྣམས་རྒྱལ་བའི་ཡོན་ཏན་ཏེ། །རྡོ་རིང་མི་འཇིགས་བཞི་དང་ལྡན། །ཐེམ་སྐས་སྲུང་བ་མེད་པ་བཞི། །རྒྱལ་མཚན་བདུད་བཞིའི་གཡུལ་ལས་རྒྱལ། །མེ་ཏོག་ཕྲེང་བ་མཚན་དཔེ་འབར། །རྒྱལ་མཚན་བཞི་ནི་བདེན་བཞིའི་དོན། །དྲིལ་བུ་ཚངས་དབྱངས་དྲུག་ཅུའི་གསུང༌། །ཉི་ཟླ་ཡེ་ཤེས་སྣང་བ་སྐྱེད། །མེ་ལོང་ཡེ་ཤེས་བཞི་དང་ལྡན། །ཅོད་པན་ཆོས་ཀྱི་རྒྱལ་སྲིད་ཐོབ། །བ་དན་ཆོས་ཀྱི་སྙན་པས་ཁྱབ། །འབྲས་བུའི་ཆོས་རྣམས་དག་པའོ། །སྒོ་མང་བདེན་བཞི་རྣམ་ཐར་བརྒྱད། །རྟེན་འབྲེལ་སྟོང་ཉིད་བཅུ་དྲུག་གོ། །གློ་འབུར་ཁྱད་པར་འཕགས་པ་ཡི། །རྣམ་པར་འཕྲུལ་པས་འགྲོ་དོན་མཛད། །ཐེམ་སྐས་སངས་རྒྱས་གཞན་དོན་བྱོན། །པདྨ་འཁོར་བའི་སྐྱོན་མ་གོས། །བང་རིམ་མེད་པ་སྲིད་པ་ཡི། །འཇུག་པ་བྲལ་ཞིང་སྤྲོས་པ་མེད། །དབྱེན་ཟླུམ་དེ་རྒྱུ་དུག་གསུམ་དང༌། །ལྟོ་</span><span class="tibetan-external-citations">བཅད་རྣམ་ཐར་བརྒྱད་མཚོན་ནོ།</span><span class="front-title"> །ཞེས་སོ། །</span></p>
			<p id="_idParaDest-86" class="tibetan-sabche1"><span class="tibetan-sabche">གཉིས་པ་༼ཐུན་མིན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཐུན་མིན་དུས་འཁོར་ལས་གསུངས་ཡེ་ཤེས་ཀྱི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཆོད་རྟེན་སངས་རྒྱས་སྐྱིལ་ཀྲུང་ལྟེ་བ་མན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བང་རིམ་ལྟོ་འབུར་བུམ་གདན་དཔུང་པའི་བར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བུམ་ལྡིར་མགྲིན་པ་བྲེ་དང་མཛོད་སྤུའི་བར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བྲེ་གདོང་དེ་ཡན་ཆོས་འཁོར་ཏོག་དང་བཅས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱི་ནང་གཞན་གསུམ་རྣམ་དག་གཅིག་ཏུ་མཐུན། །</span></p>
			<p class="tibetan-commentary-non-indent"><span class="front-title">ཐུན་མོང་མ་ཡིན་པའི་མཆོད་རྟེན་དུས་ཀྱི་འཁོར་ལོ་ལས་གསུངས་པ་ཡེ་ཤེས་མཆོད་རྟེན་ནི། སངས་རྒྱས་སྐྱིལ་མོ་ཀྲུང་དུ་བཞུགས་པའི་ལྟེ་བ་མན་ཆད་བང་རིམ། ལྟེ་འབུར་བུམ་གདན། དེ་ནས་དཔུང་པའི་བར་བུམ་ལྡིར། མགྲིན་པ་བྲེ་དང༌། ཀོ་སྐོ་ནས་སྣ་རྩེ་མཛོད་སྤུའི་བར་བྲེ་གདོང༌། དེ་ནས་རལ་པའི་ཐོར་ཅོག་གི་བར་ལ་ཆོས་འཁོར་ཆར་ཁེབས་ཏོག་དང་བཅས་པ་སྟེ། དེའང་དཔངས་ཀྱི་ཚད་ནི་སོར་མོ་ཕྱེད་དང་བཅུ་གཉིས་པ་ཕྲག་ལྔར་སྟག་ཚང་ལོ་ཙཱ་སོགས་བཞེད་པ་ཡོངས་གྲགས་ཀྱི་དབང་དུ་བྱས་པ་སྟེ་གསང་གནས་ནས་གཙུག་ཏོར་བར་གྱི་འཁོར་ལོ་ལྔའི་དག་པ་དང་སྦྱར། འབེ་ལོ་ཚེ་དབང་ཀུན་ཁྱབ་ནི། དཔངས་ལ་སོར་མོ་ལྔ་བཅུ་དང༌། རྒྱ་ཚད་དེའི་ཕྱེད་དེ་སོར་ཕྱེད་ཀྱིས་ལྷག་པའི་བཅུ་གཉིས་པ་ཚན་པ་བཞི་ནི་རླུང་དཀྱིལ་ནས་གཟུགས་མེད་བར་དཔག་ཚད་འབུམ་ཕྲག་བཞི་དང་སྦྱར་བ་ཕྱི་འཇིག་རྟེན་གྱི་དག་</span><span class="front-title">པ། རྐང་མཐིལ་ནས་གཙུག་ཏོར་བར་ནང་རྡོ་རྗེའི་ལུས་ལའང་དེ་བཞིན་དུ་སྦྱར་བས། གཞན་ལྷའི་སྐུའི་དག་པའང་ཞར་ལས་འགྲུབ་པར་བཞེད་དེ། མདོར་ན་ཕྱི་ནང་གཞན་གསུམ་པོ་རྣམ་དག་ཕྱོགས་གཅིག་ཏུ་མཐུན་པའོ། །</span></p>
			<p id="_idParaDest-87" class="tibetan-sabche1"><span class="tibetan-sabche">གསུམ་པ་ལུགས་སྲོལ་ཁྱད་པར་ཅན་འཕྲོས་སུ་སྨོས་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཁྱད་པར་དཔལ་མཆོག་རེག་པ་མེད་པ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བལ་ཡུལ་རང་བྱུང་མཆོད་རྟེན་ཆེན་པོ་ཡི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཚད་དབྱིབས་སྔོན་བྱུང་མཁས་རློམས་མ་ཐོས་མང༌། །</span></p>
			<p class="tibetan-commentary-non-indent"><span class="front-title">ཐུན་མོང་དུ་ཡོངས་སུ་གྲགས་པ་དེ་དག་ལས་ཀྱང་ཁྱད་པར་དུ་འཕགས་པ། ཛྙཱ་ན་བིམྤ་ཀཱ་ཡ། ཡེ་ཤེས་གཟུགས་ཀྱི་སྐུའམ་དཔལ་རེག་པ་མེད་པའི་མཆོད་རྟེན་ཅེས་འཕགས་ཡུལ་ལྷོ་ཕྱོགས་རྒྱ་མཚོའི་འགྲམ་ཀོངྐུ་ནའི་ཡུལ་མཆོད་རྟེན་གྲོང་ཟེར་བའི་</span><span class="front-title">སྟེང་གི་ནམ་མཁར་འཇའ་ཚོན་གྱི་རྣམ་པར་བཞུགས་པ་ཡིན་ཅིང༌། མཆོད་རྟེན་འདིས་ཁྱབ་པའི་འོག་ཀུན་ནི། རྗེ་ས་པཎ་གྱིས། </span><span class="tibetan-external-citations">ཙཱ་རི་ཏྲ་ཞེས་བྱ་བའི་ཡུལ། །ལྷོ་ཕྱོགས་རྒྱ་མཚོའི་འགྲམ་དུ་ཡོད།</span><span class="front-title"> །ཅེས་གསུངས་པའི་ཙཱ་རི་ཏྲ་ཞེས་པའི་ཡུལ་དེ་ཡིན་ལ། ཡུལ་དེར་རྡོ་རྗེ་ཕག་མོས་སྲིད་པ་གསུམ་གྱི་ཆང་དགུག་པར་གྲགས་པ། སྦྱར་ཆང་དང་འབྲུ་ཆང་རྣམས་སྦྱར་ཐེངས་རེ་ལ་མང་དུ་བསྲིངས་ནས་སླར་བཅུད་མེད་པར་སོང་ཚེ། ཡུད་ཙམ་རེ་བསྙལ་ནས་བཞག་ན་སླར་གསར་པར་འགྲོ་བ། དེ་འདྲ་ལན་བདུན་བདུན་འབྱུང་བ། དུས་བཟང་ལ་ལུང་པ་ཀུན་ཆང་གི་དྲིས་ཁྱབ་པ་ཞིག་ཡོད་དོ། །དེར་མཚོ་ཆེན་པོ་ཞིག་ཏུ་འཇམ་དཔལ་གྱི་རྡོ་སྐུ་ཆེན་པོ་ཉལ་ཐབས་སུ་བཞུགས་པ་ཛྙཱ་ན་ཀཱ་ཡ་ཟེར་བ་ཞིག་ཡོད་དེ། དེ་གཉིས་ལ་དུས་བཟང་རྣམས་སུ་ལྷས་མཆོད་པའི་རོལ་མོ་སྣ་ཚོགས་དང༌། སྤོས་ཀྱི་དྲི་དང༌། མཚན་མོར་མེ་མར་གྱི་</span><span class="front-title">སྣང་བ་དུ་མ་འབྱུང་བའང་ཀུན་གྱི་མཐོང་ཐོས་སུ་གྱུར་པ་ཡོད་དོ། །མཆོད་རྟེན་དེ་ཡང་སོ་སྐྱེ་ཕལ་པ་རྣམས་ཀྱིས་ཀྱང་མཐུན་སྣང་གྲུབ་པར་དུས་རྟག་ཏུ་ནམ་མཁར་དུ་བ་ལྟ་བུའི་གཟུགས་སུ་གནས་པས་དུ་བ་ཅན་གྱི་མཆོད་རྟེན་དུ་གྲགས། དེ་ཉིད་ཀྱི་རྣམ་པ་ཇོ་ནང་རྗེ་བཙུན་རིན་པོ་ཆེས་ལྗགས་བཀོད་མ་ལས་རིག་འཛིན་ཚེ་དབང་ནོར་བུའི་ཆ་ཚད་ཀྱིས་གཏན་ལ་ཕབ་པ་སྟེ། </span><span class="tibetan-external-citations">མཚོན་དོན་ཡང༌། ཐེམ་སྐས་སྐྱབས་འགྲོ་རིམ་གསུམ་རྡོར་གདན་དང༌། །གསེར་ཕྱེ་པདྨ་ཕ་གུ་གྲུབ་མཐའ་བཞི། །གདོང་ཆེན་གོང་འོག་བར་གསུམ་འཁོར་དང་བཅས། །རིམ་བཞིན་དཔལ་མཆོག་ཐུགས་གསུང་སྐུའི་དཀྱིལ་འཁོར། །བུམ་པ་བདེ་གཤེགས་འཕར་དང་བྲེ་འཁོར་བཅས། །དགའ་བ་བཞི་མཚོན་ཆོས་འཁོར་ས་བཅུ་གསུམ། །ཏོག་ནི་བདེ་ཆེན་སྐུ་དང་ཆར་ཁེབས་ནི། །སྐུ་གསུམ་དག་གི་མཛད་པ་མཚོན་པ་དང༌། །བུམ་སྐུ་ཆོས་དང་ལོངས་</span><span class="tibetan-external-citations">སྤྱོད་རྫོགས་པའི་སྐུ། །རྟ་བབས་ཀྱིས་ནི་སྤྲུལ་པའི་སྐུ་ཡང་མཚོན། །གདོང་ཆེན་འོག་མ་དཔལ་ལྡན་རྒྱུ་སྐར་དལ། །སྟེང་གཉིས་བུམ་སོགས་ཆོས་དབྱིངས་གསུང་དབང་གི། །དཀྱིལ་འཁོར་མཚོན་པར་བཤད་པ་གཞན་ཡང་ཡོད། །དེ་ལྟ་བས་ན་ཕན་ཡོན་ཡང་ཐུན་མོང་ཐེག་པའི་ལུགས་དང༌།</span><span class="front-title"> རྒྱུད་སྡེ་འོག་མའི་ལུགས་ཀྱི་མཆོད་རྟེན་ལས་ཁྱད་པར་དུ་མས་འཕགས་པ་དང༌། གཞན་ཡང་མཆོད་རྟེན་འདི་བཞུགས་པའི་ས་ཕྱོགས་སུ་འབྲུ་འཕེལ་བ་དང་ཤིང་འབྲས་དང་བུ་རམ་དང་ཆང་སོགས་བཟའ་བཏུང་གི་ཚོགས་ཀྱིས་འབྱོར་པའང་བཤད་དོ། །བལ་པོའི་ཡུལ་གྱི་པདྨའི་རི་བོའམ་གླང་རུའི་རིར་རང་བྱུང་མཆོད་རྟེན་ཆེན་པོ་རྗེ་བོ་དམ་པ་ཞེས་བྱ་བ། སྐྱེ་དགུ་རྣམས་ཚེ་ལོ་སྟོང་ཕྲག་བདུན་ཅུར་འཚོ་བའི་ཚེ་འདྲེན་པ་ཆོས་ཀྱི་རྒྱལ་པོ་གཙུག་ཏོར་ཅན་འཇིག་རྟེན་དུ་བྱུང་བ་ན། རིན་པོ་ཆེའི་པདྨའི་སྙིང་པོའི་ཟེའུ་འབྲུ་ལས་ཆོས་དབྱིངས་ཤེལ་གྱི་རང་བཞིན་ཅན་དུ་རང་བྱུང་ཞིང༌། གསེར་ཐུབ་ཀྱི་དུས་སུ་འཇམ་དཔལ་གྱིས་ཆོས་</span><span class="front-title">དཔལ་བཤེས་གཉེན་རྗེས་སུ་བཟུང་བའི་སླད་དུ་མཆོད་རྟེན་འདིར་ཆོས་དབྱིངས་གསུང་དབང་གི་དཀྱིལ་འཁོར་སྤྲུལ་པས་མཆོད་རྟེན་གྱི་མཚན་ཡང་དེར་ཆགས་ལ། འོད་སྲུང་གི་དུས་སུ་གྲུབ་པའི་སློབ་དཔོན་ཞི་བའི་དཔལ་གྱིས་སས་གཡོགས་ཏེ་སྦས་པ་ཕྱིས་བདག་ཅག་གི་སྟོན་པ་འཇིག་རྟེན་དུ་བྱོན་པའི་ཚེ་དེའི་ཚུལ་སྣང་བར་མཛད་པའི་སྔོན་གྱི་རབས་ཀུན་མཁྱེན་བསྟན་པའི་ཉིན་བྱེད་ཀྱིས་གསར་འགྱུར་གྱིས་མཚོན། ཚད་དང་དབྱིབས་ཀྱི་ཁྱད་པར་སྔོན་བྱུང་མཁས་པར་སྙེམས་ཤིང་རློམ་པ་ཕལ་མོ་ཆེས་མ་ཐོས་པའང་མང་དུ་སྣང་ངོ༌། །</span></p>
			<p class="tibetan-root-text_tibetan-root-text-first-line"><span class="tibetan-root-text">རྙིང་མར་དགེ་གནས་བརྒྱད་ཀྱི་མཆོད་རྟེན་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐེག་རིམ་དགུ་ཡི་ཚད་དབྱིབས་ལ་སོགས་གསུངས། །</span></p>
			<p class="tibetan-commentary-non-indent"><span class="front-title">གསང་སྔགས་རྙིང་མའི་རྒྱུད་དུ་གོང་སྨོས་དགེ་གནས་བརྒྱད་ཀྱི་མཆོད་རྟེན་དང༌། </span><span class="front-title">བྱང་ཆུབ་སེམས་དཔའི་སྤྱོད་དབང་ལས་ཐེག་པ་རིམ་པ་དགུ་སོ་སོའི་མཆོད་རྟེན་གྱི་ཚད་དང་དབྱིབས་བཤད་པ་ལ་སོགས་པ་བཀའ་གཏེར་རྣམས་ལས་རྣམ་གྲངས་མང་པོར་གསུངས་ཀྱང༌། རྩ་བ་གོང་དུ་སྨོས་པ་དེ་དག་ཏུ་འདུ་ལ། གོང་གི་དབྱེ་བ་ལ་སོགས་པ་རྣམས་ཀྱང་འགྲོ་མགོན་ཆོས་རྒྱལ་འཕགས་པའི་ཞལ་སློབ་ཚ་མོ་རོང་པ་བསོད་ནམས་འོད་ཟེར་གྱིས་མཛད་པའི་རྟེན་གསུམ་བཞེངས་ཐབས་ཡོན་ཏན་འབྱུང་གནས་ཉིད་ཁུངས་ལྡན་དང་སྔ་ཤོས་སུ་སྣང་བ་མ་ཟད། བཀའ་བརྒྱད་གསང་བ་ཡོངས་རྫོགས་ཀྱི་མཆོད་རྟེན་བཞེངས་ཐབས་དང་དོན་གཅིག་ཏུ་སྣང་བ་དང༌། སྟག་ལོའི་དཔལ་འབྱོར་རྒྱ་མཚོ་ཡང་གཞི་དེ་ལ་བརྟེན་པར་སྣང་བས་དེ་ཉིད་སོར་བཞག་ཏུ་སྨོས་པའོ། །</span></p>
			<p id="_idParaDest-88" class="tibetan-sabche1"><span class="tibetan-sabche">བཞི་པ་ཕྱག་མཚན་འཕྲོས་དོན་བཅས་འཆད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྡོར་དྲིལ་ཕུར་བུ་ཁ་ཊྭཱཾ་ལ་སོགས་པའི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཚད་དང་རྣམ་གཞག་བྱ་བཏུས་སོགས་སུ་གསལ། </span></p>
			<p class="tibetan-commentary-non-indent"><span class="front-title">ཐུགས་རྟེན་དུ་གཏོགས་པ་ཕྱག་མཚན་རྣམས་ཀྱི་གཙོ་བོར་གྱུར་པ་རྡོར་དྲིལ་ལ་ཡོ་གའི་བཤད་རྒྱུད་རྩེ་མོ་ནས་གསུངས་པའི་མཚན་ཉིད་ལ་ཕྱི་དྲིལ་དང༌། དུས་འཁོར། སྡོམ་འབྱུང༌། སམྦུ་ཊི་ལ་སོགས་ནས་བཤད་པ་ལ་ནང་དྲིལ་དུ་སྔ་རབས་པ་རྣམས་ཐ་སྙད་མཛད་ཅིང༌། དེའང་གངས་དཀར་རྡོ་རྗེ་གདན་པ་དང་མཁས་གྲུབ་དགེ་ལེགས་དཔལ་བ་སོགས་ཀྱིས་རྣམ་གཞག་རྒྱ་ཆེར་མཛད་ཀྱང་སོ་སོའི་ལུགས་གྲགས་ཆེ་བས་མ་སྨོས་ལ། དེ་གཉིས་ཀྱི་ཁྱད་པར་སྟག་ཚང་ལོ་ཙཱས། </span><span class="tibetan-external-citations">རྩེ་ལྔ་དང་རྩེ་དགུ་གང་ཡིན་ཀྱང་རྭ་རྣམས་ཆུ་སྲིན་གྱི་ཁ་ནས་མ་ཐོན་ཞིང་པདྨ་ལ་གནས་པ་དང༌། མཐར་རྭའི་རྩེ་རྣམས་དབུས་རྭ་དངོས་ལ་མ་ཐུག་པར་དབུས་རྭའི་མཐར་པདྨ་འཁོར་ལོ་ལ་སོགས་</span><span class="tibetan-external-citations">པའི་མཚོན་བྱེད་ཀྱིས་བསྐོར་བ་ལ་ཟུག་ཅིང༌། རྭ་རྣམས་བ་དི་རའི་ཚེར་མ་ལྟར་རྣོ་ཞིང་ཟུར་དང་ལྡན་པ་མིན་པར་ཟླུམ་པོར་གནས་པ་དང༌། དྲིལ་བུའི་ཚངས་མགོའི་འོག་ཏུ་བུམ་པའི་དོད་དུ་བུག་པ་ཡོད་པ་དང༌། རྫ་མར་གྲགས་པའི་སྟེང་གི་པད་འདབ་ཀྱི་ཤར་དུ་སྤྱན་མའི་ས་བོན་ནམ་ཕྱག་མཚན་ཡོད་པ་རྣམས་ནི་ཕྱི་ཡིན་ལ། དེ་ལས་བཟློག་ཅིང་སྒྲོལ་མའི་ས་བོན་ནམ་ཕྱག་མཚན་ཡོད་པ་ནི་ནང་ཡིན་ནོ།</span><span class="front-title"> །ཞེས་བཤད་དོ། །ཡོ་གའི་ལུགས་ལ་རིགས་ལྔའི་རྡོ་རྗེ་དང་དྲིལ་བུ་སོ་སོར་ཡོད་ཅིང༌། བླ་མེད་ལ་དུས་འཁོར་ལུགས་དང་རྒྱུད་སྡེ་སྤྱི་འགྲོའི་ལུགས་གཉིས། ཌཱ་མ་རུའམ་ཅང་ཏེའུ་ལ་དྲྭ་བ་ཅན། ཐོད་པ་ལྟག་སྤྲོད་ཀྱི་མཚན་ཉིད་དང་བཟོ་ཚུལ་ཁྱད་པར་ཅན། རྒྱན་དྲུག་དང་དགང་གཟར་བླུགས། རྙིང་མའི་རྒྱུད་གཞུང་རྣམས་ལས་རྒྱ་ཆེར་གསུངས་པའི་ཕུར་བུ་རྡོ་རྗེ་རྩེ་ལྔ་དང་སྣ་ཚོགས་རྡོ་རྗེས་མཚན་པའི་ཁ་ཊྭཱཾ་ག་རིགས་</span><span class="front-title">གཉིས། སོགས་ཁོངས་ནས་རལ་གྲི། དགྲ་སྟ། རྩེ་གསུམ་གྱིས་མཚོན་པའི་ཕྱག་མཚན་གྱི་ཚད་དབྱིབས་དང་རྣམ་གཞག་ཞིབ་མོར་ཤེས་པ་ཤིན་ཏུ་གལ་ཆེའང་འདིར་གཞུང་མང་བའི་འཇིགས་པས་མ་སྤྲོས་ལ། དེ་དག་གི་ཚུལ་རྟོགས་པར་འདོད་ན་སློབ་དཔོན་རིག་བྱིན་གྱིས་མཛད་པའི་བྱ་བཏུས་དང༌། གོང་སྨོས་བོད་གཞུང་དེ་དག་སོགས་སུ་གསལ་བ་ལས་ཤེས་པར་བྱའོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྔ་སིལ་གར་འཆམས་སོགས་ཀྱང་ལུས་ཀྱི་ལས། །</span></p>
			<p class="tibetan-commentary-non-indent"><span class="front-title">སྣང་ཤས་དང་འཕྱོར་འདོད་དབང་གིས་སེམས་ཀུན་ཏུ་གཡེང་བའི་རྒྱུ་མ་ཡིན་པར་དཀོན་མཆོག་མཆོད་པའི་དོན་དང་སྔགས་ཀྱི་ཚུལ་དང་འབྲེལ་བར། རྔ་ཆེ་ཆུང༌། སྦུབ་ཆོལ་དང་སིལ་སྙན་བསྐུལ་བ། གར་འཆམས་སྟངས་སྟབས་ལ་སོགས་པ་</span><span class="front-title">རྣམས་ཀྱང་ལུས་ཀྱི་བཟོ་ཁྱད་པར་ཅན་གྱི་ཕྱོགས་སུ་གཏོགས་ཏེ། དེའང་རྔ་ཤིང་གི་རྒྱུ། གཡོགས་ཀྱི་ཚུལ། སྦུབ་སིལ་གྱི་བཟང་ངན་རྣམས་སྔོན་གྱི་བསྟན་བཅོས་དང་དཔྱད་དོན་རྣམས་ལས་འབྱུང་བ་ལྟར་ཤེས་པར་བྱ་ཞིང༌། རྔ་རྡུང་ཚུལ་མཁས་པ་ཙནྡྲ་ཤྲཱིས། </span><span class="tibetan-external-citations">རྒྱ་མཚོ་ཆེན་པོའི་ཀློང་མི་དཀྲུག །རི་རབ་གླིང་བཞི་མཐའ་མི་བསྐོར། །རི་ཐང་མཚམས་ཀྱི་བྲག་མི་གཤག །རི་དྭགས་རྒྱལ་པོའི་གདོང་མི་བསྣུན།</span><span class="front-title"> །ཅེས་དང༌། </span><span class="tibetan-external-citations">ལྕེ་འབབ་བྲང་བརྡུང་སློང་མོའི་སྐད། །བྱ་ཕྲན་གཤོག་རྡེབ་མི་བསྐུལ་བའི། །ཚུལ་བརྒྱད་འོག་ངོས་མཁྱིད་གང་སོར། །རྔ་གཡོག་རང་ལྗིད་ཉིད་ཀྱིས་ནི། །བསྐུལ་མ་ཐག་ཏུ་སོ་སོར་ཕྲལ། །གྲལ་ལ་བསྒྲིགས་ཏེ་བརྡུང་བ་ན། །ཕན་ཚུན་གཅིག་གིས་གཅིག་ནོན་ཙམ། །ནོར་བུ་བསྟར་ལ་བརྒྱུས་པ་ལྟར། །མཐོ་དམན་འབུར་ཁྱོང་སྤང་བར་བྱ། །སྙོམས་ཤིང་མཛེས་པར་བསྟར་ལ་བསྒྲིགས། </span><span class="front-title">།ཞེས་དང༌། </span><span class="tibetan-external-citations">ཞི་བའི་རྔ་</span><span class="tibetan-external-citations">བརྡུང་བྱེད་པ་ན། །རྔ་ཐབས་དལ་ལ་ལྷོད་པར་བརྡུང༌། །རྒྱས་པའི་རྔ་བརྡུང་བྱེད་པ་ན། །རྔ་ཐབས་གསལ་ལ་འཁྲོལ་བར་བརྡུང༌། །དབང་གི་རྔ་བརྡུང་བྱེད་པ་ན། །རྔ་ཐབས་སྙན་ལ་འཇེབས་པར་བརྡུང༌། །དྲག་པོའི་རྔ་བརྡུང་བྱེད་པ་ན། །རྔ་ཐབས་དྲག་ལ་མྱུར་བར་བརྡུང༌། །དྲག་བརྡུང་རྒྱུན་ཆགས་བྱེད་པ་ན། །གནམ་ལྕགས་ལྟར་ཡང་དབབ་པར་བྱ། </span><span class="front-title">།ཞེས་དང༌། སོ་སོའི་ཉམས་སོགས་རྒྱས་པར་བཤད་པ་ལྟར་རོ། །སྦུབ་སིལ་ཡང་དེ་ཉིད་ཀྱིས། </span><span class="tibetan-external-citations">།སོ་སྒྲ་དིང་ཟིལ་ལྡན་པར་བརྡུང༌། །མོ་སྒྲ་སྙན་ཅིང་མཛེས་པར་བརྡུང༌། །ཕྱེད་མ་དྭངས་ཁྲོལ་ཆགས་པར་བརྡུང༌། །ཞི་ལ་སྦྲང་ཆར་ཟིམ་བུ་ལྟར། །རྒྱས་ལ་རྫི་ཆར་གཡེམ་པ་ལྟར། །དབང་ལ་དྲག་ཆར་འབབ་པ་ལྟར། །དྲག་ལ་ཐོག་སེར་འབྱིན་པ་ལྟར། </span><span class="front-title">།ཞེས་སོགས་དང་འདྲ་དཔེ་བཅུ་གཉིས་ཀྱི་སྒོ་ནས་རྔ་སྒྲ་དང་སྦྱོར་བའི་ཚུལ་བཤད་པ་དང༌། འཇམ་དབྱངས་བསོད་ནམས་དབང་པོའི་</span><span class="front-title">རོལ་མོའི་བསྟན་བཅོས་གཅིག་ཤེས་ཀུན་གྲོལ་ལས། </span><span class="tibetan-external-citations">སྤྱིར་གྱི་རོལ་མོ་གང་དཀྲོལ་ཡང༌། །དམ་དུ་གཟུང་བར་མི་བྱ་ཞིང༌། །བྲང་ལག་མི་སྤྲད་མན་ངག་ཡིན། །དབྱུག་པ་ལྟ་བུར་མི་འཕྱར་ཞིང༌། །ཀ་བ་ལྟ་བུར་བསྲང་མི་བྱ། </span><span class="front-title">།ཞེས་དང༌། ཙནྡྲས། </span><span class="tibetan-external-citations">བར་སྣང་མིག་གཡུག་གདངས་མི་དགག །བྲང་དང་པུས་མོ་ལ་མི་རེག </span><span class="front-title">།ཅེས་དང༌། </span><span class="tibetan-external-citations">དཔུང་པ་ལག་ངར་ཚིགས་ནས་ལྷོད། །ལག་པའི་མཐིལ་ནས་འཕྲུལ་ཆགས་ཚད། །རང་ལྗིད་ཁོ་ནས་སྒྲ་བསྐུལ་གྱིས། །འདབ་མའི་རྩེ་མོ་རྩལ་གྱིས་མིན། </span><span class="front-title">།ཅེས་སོགས་སྤང་བླང་གི་མཚན་ཉིད་དང༌། </span><span class="tibetan-external-citations">འཇབ་འཕར་འུར་དིང་སྙན་རྩུབ་དང༌། །ཕྲ་སྦོམ་དྭངས་འཁྲོལ་ལ་སོགས་པའི། །སྒྲ་ཐབས་རྣམ་དབྱེ་རྟོགས་པར་བྱོས། </span><span class="front-title">།ཞེས་སྐབས་</span><span class="front-title">དང་བསྟུན་པའི་སྒྲ་ཐབས་ཀྱི་རྣམ་པར་དབྱེ་བ་ལ་མཁས་དགོས་པ་སོགས་བཤད་དོ། །དེ་བཞིན་དུ་དུས་འཁོར་མཁའ་འགྲོ་རྒྱ་མཚོ་རྡོ་རྗེ་གུར་ཡོ་གའི་རྒྱུད་དང་རྡོ་རྗེ་ཕྲེང་བ་སོགས་ནས་བཤད་པའི་ས་བཟུང་བའི་སྟངས་སྟབས། མཆོད་པའི་གར་གྱི་བྱེ་བྲག་རྣམས་དང༌། རྙིང་མའི་སྒྱུ་འཕྲུལ་ཁྲོ་བོ། ཚོགས་ཆེན་འདུས་པ་སྒྲུབ་པ་བཀའ་བརྒྱད། ཁྱད་པར་རྡོ་རྗེ་ཕུར་པ་ལ་སྦྱོར་བའི་ཁྲག་འཐུང་རྩ་འཆམས། གྲུབ་འཆམས་ཀྱི་རིགས། གཞན་ཡང་གསར་རྙིང་ཐམས་ཅད་ལ་མགོན་འཆམས་སོགས་ཇི་སྙེད་ཡོད་པ་ཐམས་ཅད་སྤྱིར་གར་གྱི་ཉམས་དགུའི་རྣམ་པ་དང་ལྡན་ཅིང༌། ཁྱད་པར་སློབ་དཔོན་ཙནྡྲས། </span><span class="tibetan-external-citations">ལུས་ཀྱི་སྟེང་ལ་སེང་ཆགས་དང༌། །སྐེད་པ་ལ་ནི་འཁྲིལ་ཆགས་དང༌། །ཚིག་བཞི་ལ་ནི་འཕྲུལ་ཆགས་དང༌། །བཞག་ཤ་ལ་ནི་ལྷོད་ཆགས་དང༌། །ཤ་འགྱུར་ལ་ནི་མེར་ཆགས་དང༌། །རྣམ་འགྱུར་ལ་ནི་འགྱིང་ཆགས་དང༌། །སྤྱོད་པ་ལ་ནི་དལ་ཆགས་དང༌། །སྒྱིད་པ་ལ་ནི་ལྡེམ་ཆགས་དང༌། །རྐང་མགོ་ལ་ནི་བདེ་ཆགས་དང༌། །ཀུན་ཏུ་དཔའ་ཞིང་བརྗིད་ཆགས་པའོ། །</span></p>
			<p class="tibetan-regular-indented"><span class="front-title">ཡང་སྨྲས་པ།</span><span class="tibetan-external-citations"> འཇིགས་ཤིང་རྔམས་པའི་གར་རྣམས་ལ། །ཧ་ཅང་གསོར་ན་</span><span class="tibetan-external-citations">སྐྱོན་ཡིན་ནོ། །འགྱིང་ཞིང་མཉེན་པའི་གར་རྣམས་ལ། །ཧ་ཅང་བཙས་ཆུང་སྐྱོན་ཡིན་ནོ། །འཁྱུག་ཅིང་བདེ་བའི་གར་རྣམས་ལ། །ཧ་ཅང་རྟབ་རྟོབ་སྐྱོན་ཡིན་ནོ། །དལ་ཞིང་ལྷོད་པའི་གར་རྣམས་ལ། །ཧ་ཅང་སྒྱིད་ལུགས་སྐྱོན་ཡིན་ནོ། །སྒེག་ཅིང་ཆགས་པའི་གར་རྣམས་ལ། །ཧ་ཅང་བསྒྱུར་ན་སྐྱོན་ཡིན་ནོ། </span><span class="front-title">།ཞེས་དང༌། གཞན་ཡང་སྤང་བླང་གི་བྱེ་བྲག སྤྱིའི་གདམས་པ་བཅས་ཞིབ་པར་བསྟན་པ་རྣམས་ནི་སྤྱིར་ཤེས་དགོས་ལ། བྱེ་བྲག་རང་རང་གི་ལུགས་སྲོལ་འཁྲུལ་མེད་རྩ་བའི་ཁུངས་གང་ཡིན་པ་ལ་མཁས་པར་བསླབ་དགོས་པ་དང༌། ཁྱད་པར་ས་གར་མཆོད་གར་རྣམས་ནི་རྒྱུད་དང་འཕགས་ཡུལ་གྱི་ཕྱག་བཞེས་དང་འབྲེལ་བས་ཁུངས་དང་དགོས་པ་ཆེ་བ་སྨོས་མ་དགོས། རྙིང་མའི་ཁྲག་འཐུང་རྩ་འཆམས་སུ་གྲགས་པ་འདི་ཉིད་རྒྱུད་གང་ནས་བཤད་ན་ཡེ་ཤེས་རྔམ་གློག་ལས། </span><span class="tibetan-external-citations">ཆོས་ཀུན་མཉམ་པའི་ངང་རྟོགས་ནས། །</span><span class="tibetan-external-citations">བསྒུལ་ཞིང་བསྐྱོད་པ་ཐམས་ཅད་ཀུན། །ཕྱག་རྒྱ་ཡིན་པར་དཔའ་བོས་གསུངས། །རང་གི་ལྷ་ཡི་ཏིང་འཛིན་གྱིས། །སྟངས་སྟབས་འདི་ལ་གང་གནས་པ། །སངས་རྒྱས་ཉིད་ཀྱང་སྐྲག་འགྱུར་ན། །དྲེགས་པའི་ཚོགས་ལྟ་སྨོས་ཅི་དགོས། </span><span class="front-title">།ཞེས་དང༌། ཐབས་ཀྱི་ཞགས་པའི་རྒྱུད་ལས་ཀྱང་ཕྱག་རྒྱ་བཅིང་ཚུལ་དེའི་དགོས་པ་བཅས་བསྟན། དེ་ཉིད་སྒྲུབ་པ་པོའི་གང་ཟག་ལྟ་བ་བདེན་པ་དབྱེར་མེད་ལྷག་པའི་ཆོས་སྐུ་ཆེན་པོར་རྟོགས་ཤིང་སྒོམ་པ་ཏིང་ངེ་འཛིན་ལས་སུ་རུང་བས་སྣང་སྤྱོད་ལྷའི་ཕྱག་རྒྱས་ཐེབས་པ་རྡོ་རྗེའི་ཟློས་གར་ལ་རང་བྱན་ཚུད་པས། ཇི་ལྟར་སྒྲུབ་པའི་ཚུལ་སྒྱུ་འཕྲུལ་དྲྭ་བ་རྩ་བཤད་ཀྱི་རྒྱུད། འཇིག་རྟེན་འདས་མདོ་ཧེ་རུ་ཀ་གལྤོ་སོགས་བླ་ན་མེད་པའི་རྡོ་རྗེའི་རིགས་ཀྱི་རྒྱུད་རྣམས་ལས་བསྟན་པའི་དོན་རྒྱལ་པོ་ཛཿནས་མཁས་པ་མི་གསུམ་ལ་བརྒྱུད་དེ་བོད་ཀྱི་ལོ་ཙཱ་བ་རྨ་གཉགས། </span><span class="front-title">དཔལ་གྱི་བུ་བརྒྱད། གནུབས་དང་ཟུར་ནས་འདར་ལ་བཀའ་བབས་ཤིང༌། མཐར་གསང་ཆེན་བསྟན་པའི་མངའ་བདག་སྨིན་གླིང་སྐུ་མཆེད་ནས་རྒྱས་པར་མཛད་ཅིང༌། ལོ་ཆེན་རིན་པོ་ཆེས་འཆམས་ཡིག་ཀུན་བཟང་རོལ་པ་མཛད་དེ་ལེགས་པར་གཏན་ལ་ཕབ་པ་འདི་ལ། དཀྱིལ་འཁོར་གྱི་ས་ཆོག་དང་འབྲེལ་བའི་ཁྲག་འཐུང་རྩ་འཆམས་དང༌། དྲག་པོའི་ལས་སྦྱོར་དང་འབྲེལ་བའི་དགྲ་བགེགས་བྲུབ་འཆམས་གཉིས། </span><span class="tibetan-sabche">དང་པོ་</span><span class="front-title">ལ་དོན་ཚན་བཅུ་གསུམ་གྱི་ཐོག་མར་རང་ལུས་ལ་བགེགས་ཀྱིས་མི་ཚུགས་པའི་ཕྱི་ལྷའི་ང་རྒྱལ་གྱིས་བྱིན་གྱིས་བརླབས་པའི་ཆས་གོས་བགོ་ཞིང་ཕྱག་མཚན་བཟུང༌། </span><span class="tibetan-sabche">གཉིས་པ་</span><span class="front-title">ལྷ་སྲིན་གྱི་ཟེར་མི་ལྡང་བའི་ཕྱིར་གསེར་སྐྱེམས་བསྔོ། </span><span class="tibetan-sabche">གསུམ་པ་</span><span class="front-title">གསང་སྒྲོག་གི་ཉེས་པ་སྤང་བའི་ཕྱིར་སྣོད་བཅུད་དཀྱིལ་འཁོར་དུ་གསལ་བས་ལུས་འགྱུར་ཐུན་མོང་</span><span class="front-title">དུ་གཅེས་པའི་ཡན་ལག་བཅུ། ཕྱག་རྒྱ་ལ་མཁས་པ་གསུམ། ལུས་རྒྱན་དཔེ་གསུམ་དང་མཐུན་པའི་ཡོན་ཏན་དང་ལྡན་པས་དཀྱིལ་འཁོར་གྱི་ས་གཞིར་འགྲོ། </span><span class="tibetan-sabche">བཞི་པ་</span><span class="front-title">རིགས་དང་མཐུན་པའི་རང་གནས་སུ་འདུག </span><span class="tibetan-sabche">ལྔ་པ་</span><span class="front-title">སློབ་དཔོན་འཁོར་ལོའི་མགོན་པོར་བསྐྱེད་ལ་གཞན་སྲས་ཀྱི་བྱ་བས་དཀྱིལ་འཁོར་རྫོགས་པར་སྤྲོས་ལ་བསྐུར་བརླབ་དྲང་བསྟིམ་མཆོད་བསྟོད་བྱ། </span><span class="tibetan-sabche">དྲུག་པ་</span><span class="front-title">ཕྱོགས་ཀྱི་སློབ་མ་རྣམས་རིགས་བཞིའི་ཡུམ་དུ་བྱིན་བརླབ། </span><span class="tibetan-sabche">བདུན་པ་</span><span class="front-title">ཕྱོགས་བཞིའི་ཡུམ་གྱིས་མཆོད་བསྟོད་སྔོན་དུ་འགྲོ་བས་དཀྱིལ་འཁོར་བཤད་པར་གསོལ་བ་གདབ། </span><span class="tibetan-sabche">བརྒྱད་པ་</span><span class="front-title">སློབ་དཔོན་གྱིས་མཁའ་ཁྱབ་ཀྱི་རྒྱལ་བ་རྣམས་ཀྱི་ཐུགས་དམ་བསྐུལ། </span><span class="tibetan-sabche">དགུ་པ་</span><span class="front-title">ཞེ་སྡང་རྡོ་རྗེའི་གར་གྱིས་བཀའ་བསྒོ་ཞིང་བགེགས་བསྐྲད། </span><span class="tibetan-sabche">བཅུ་པ་</span><span class="front-title">དཀྱིལ་འཁོར་ལྷའི་སྟངས་སྟབས་ཀྱིས་ས་</span><span class="front-title">བཟུང་བ་ལ། </span><span class="tibetan-external-citations">འཆམས་བསྐོར་གསུམ་དང་ཆོས་དབྱིངས་བསྐྱེད། །དབང་སྡུད་མཁའ་འགྲོ་དཔའ་བསྐྱེད་དང༌། །ཉམས་པའི་བླ་འགུགས་དམ་ཅན་འབོད། །ནམ་མཁའ་བར་སྣང་ས་གཞི་གསུམ། །འཁོར་ལོ་རྟགས་བརྒྱད་པདྨོར་བརླབ། །རྡོ་རྗེ་ཕྱེད་རྐྱང་སྔགས་གསུམ་གྱིས། །ས་བཙལ་འདུལ་ཞིང་རློབ་པའོ། </span><span class="front-title">།ཞེས་པ་ལྟར་སྔོན་འགྲོའི་སྟངས་སྟབས་བཅུ་གཉིས་ཀྱིས་སྤྱིར་རློབ། </span><span class="tibetan-external-citations">མཁའ་རླུང་རཀྟ་ཞིང་ཆེན་དང༌། །ཀེང་རུས་མེ་དཀྱིལ་གཞལ་ཡས་ཁང༌། </span><span class="front-title">།ཞེས་རྟེན་བསྐྱེད་པ་བདུན། </span><span class="tibetan-external-citations">གཙོ་བོ་དང་ནི་རིགས་བཞི་དང༌། །རིགས་ལྔའི་ཡུམ་དང་གོ་རཱི་བརྒྱད། །སིཾ་ཧ་མ་བརྒྱད་སྒོ་མ་བཞི། །དབང་ཕྱུག་མ་དང་ཕྲ་མེན་གྱི། །བམ་ལེན་དཔལ་ཆེན་སྟོབས་འཆམས་སོ། </span><span class="front-title">།ཞེས་པའི་ནང་ཚན་གཙོ་བོ་དཔལ་ཆེན་པོའི་འགྱིང་འཆམས་ནང་གསེས་དགུ་དང་བཅས་པས་བརྟེན་པ་བསྐྱེད་པ་སྟེ་དངོས་གཞི་སོ་སོའི་སྟངས་སྟབས་ཀྱིས་བྱེ་བྲག་ཏུ་བྱིན་</span><span class="front-title">བརླབ། </span><span class="tibetan-sabche">བཅུ་གཅིག་པ་</span><span class="front-title">ཕྱོགས་བཅུའི་བགེགས་ལ་ཕུར་བུས་གདབ། </span><span class="tibetan-sabche">བཅུ་གཉིས་པ་</span><span class="front-title">རྟག་ཆད་ཀྱི་མཐའ་བསལ། </span><span class="tibetan-sabche">བཅུ་གསུམ་པ་</span><span class="front-title">བསྔོ་སྨོན་དང་ཤིས་པ་བརྗོད་པས་མཐའ་བརྒྱན་པའོ། །དེ་ལྟར་བགྱིས་པས་རྡོ་རྗེའི་ལུས་ཀྱི་སྤྱོད་པ་ལ་བརྟེན་ནས་ཚོགས་གཉིས་རླབས་པོ་ཆེ་སྤེལ་ཞིང་ལས་དང་དངོས་གྲུབ་བདེ་བླག་ཏུ་འགྲུབ་པར་བྱེད་པའི་ཐབས་རྨད་དུ་བྱུང་བ་ཡིན་ལ། བྲུབ་འཆམས་ལའང་དྲག་པོའི་ལས་དང་འབྲེལ་བའི་ཚམ་རྔམ་གྱི་སྟངས་སྟབས་དགོས་པ་ཁྱད་འབྲེལ་ཅན་སྣང་ཡང་འདིར་མ་སྤྲོས་ལ། ས་ལུགས་ཀྱི་ཕུར་པའི་རྩ་འཆམས་ཀྱང་དཔལ་ལྡན་བླ་མ་དམ་པའི་སྐབས་སུ་འདི་ཉིད་ཁ་བསྒྱུར་པ་ཡིན་པ་དང༌། བཀྲ་ཤིས་ཟུར་མང་གི་བདེ་མཆོག་ཚོགས་གར་ཆེན་མོར་གྲགས་པའི་གར་སྣ་སུམ་བརྒྱ་དྲུག་ཅུ་པ་འདིའང་ཏེ་ལོ་སངས་རྒྱས་ཀྱི་རྣམ་</span><span class="front-title">འཕྲུལ་དྲུང་རྨ་སེ་བློ་གྲོས་རིན་ཆེན་ལ་ཆོས་རྗེ་དེ་བཞིན་གཤེགས་པ་འཁོར་ལོ་སྡོམ་པ་དངོས་ཀྱི་སྐུར་བཞེངས་ནས་ཡུད་ཙམ་གཅིག་ལ་བསྩལ་བར་ཡང་གྲགས་ཤིང༌། སངས་རྒྱས་ཞིག་ཆེན་གྱི་ཡེ་ཤེས་ཀྱི་སྐུས་རྗེས་སུ་བཟུང་སྟེ་ཤིན་ཏུ་རྒྱས་པར་བསྩལ་པའི་བྱིན་རླབས་ཀྱི་སྒོ་ཆེན་པོ་ལྡན་པ་དང༌། གུ་རུ་ཆོས་ཀྱི་དབང་ཕྱུག་དག་པའི་སྣང་བར་ཟངས་མདོག་དཔལ་རིར་སློབ་དཔོན་ཆེན་པོའི་སྤྱན་སྔར་བྱོན་པའི་ཚེ་ཇི་ལྟར་མཇལ་ཞིང་རྗེས་སུ་གདམས་པ་བསྩལ་པའི་དོན་མ་ནོར་བ་ཚེས་བཅུའི་གར་འཆམས་ཡོངས་སུ་གྲགས་པ་འདིའང་ཐ་ན་དུད་འགྲོ་ཡན་ཆད་གང་གིས་མཐོང་ཚད་སློབ་དཔོན་ཆེན་པོའི་གདུལ་བྱར་འགྱུར་བའི་ཕན་ཡོན་དང་ལྡན་པར་གསུངས་པས་མཚོན། ཐམས་ཅད་ལའང་དགོས་པ་དང་ལྡན་པས་རང་རང་གི་ལུགས་སྲོལ་ཕྲ་མོ་ཙམ་ཡང་མ་འཆུག་པར་བྱ་དགོས་སོ། །</span></p>
			<p id="_idParaDest-89" class="tibetan-sabche1"><span class="tibetan-sabche">གཉིས་པ་ལུས་བཟོ་ཕལ་པ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཕལ་པ་ཁང་ཁྱིམ་གྲུ་གཟིངས་གོས་རྒྱན་ཟས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཞོམ་དང་སྲུང་བའི་འཁྲུལ་འཁོར་གོ་མཚོན་སོགས། །</span></p>
			<p class="tibetan-commentary-non-indent"><span class="front-title">ལུས་ཀྱི་བཟོ་ཕལ་པ་ནི། རྒྱལ་པོའི་ཕོ་བྲང་སོགས་ཁང་པ་བརྩེགས་པ་དང་ཁང་མིག་ལྔ་བརྒྱ་པ། སྐྱེ་བོའི་ཁང་ཁྱིམ། རྒྱ་མཚོ་ཆེན་པོར་བགྲོད་པའི་གྲུ་གཟིངས་ཆེན་པོ། རྒྱ་གར་བལ་པོ་རྒྱ་ནག་སོགས་ཀྱི་ཆུ་ལ་བགྲོད་པའི་གྲུ་ཆུང༌། ཕོ་མོའི་གོས་དང་རྒྱན་གྱི་ཁྱད་པར། བཟའ་བཏུང་གི་གཡོས་སྦྱོར་བ་རྣམས་དང༌། གཞན་ཡང་ཕ་རོལ་གྱི་དགྲ་སྡེ་གཞོམ་པའི་ངོ་མཚར་གྱི་སྦྱོར་བ་བསྡུས་པའི་རྒྱུད་ལས་བཤད་པ། ཐང་རྫོང་གཞིག་པ་རྡོའི་འཕྲུལ་འཁོར་ཏེ་སྒྱོགས། ཆུ་རྫོང་འཇོམས་པ་གྲུའི་འཕྲུལ་འཁོར། རི་རྫོང་འཇོམས་པ་མེའི་འཕྲུལ་འཁོར། རལ་གྲི་འཁོར་བ་གྲི་གུག་གི་འཕྲུལ་འཁོར། རྩེ་མོ་འབྱེད་པ་རླུང་གི་འཕྲུལ་འཁོར། རྩིག་པ་འཇིག་པ་གུར་གྱི་འཕྲུལ་འཁོར། གོ་ཆ་འཇིག་པ་ལྕགས་མདའི་འཕྲུལ་འཁོར་རྣམས་དང༌། རང་ཕྱོགས་སྲུང་བ་རལ་གྲིའི་</span><span class="front-title">འཕྲུལ་འཁོར། རྒྱལ་རིགས་འཐབ་པ་ཤིང་རྟའི་ཚད། ལྟད་མོ་ལ་འགྲོ་བའི་དོན་དུ་ཁང་བཟང་གི་མཚན་ཉིད། དགའ་སྟོན་གྱི་དོན་དུ་ཁྱོགས་ཀྱི་མཚན་ཉིད། ལྡུམ་རར་བཅུ་བའི་དོན་དུ་ཆུ་གྱེན་དུ་འདྲེན་བའི་འཕྲུལ་འཁོར་སོགས་དང༌། གཞན་ཡང་ཁྲབ་རྨོག་ཕུབ་སོགས་གོ་ཆ་དང༌། མདའ་གཞུ་རལ་གྲི་སོགས་མཚོན་ཆའི་རིགས་བཟོ་བའི་བློ་གྲོས་དང༌། ལག་པའི་རྩལ་རྣམས་སོ། །</span></p>
			<p id="_idParaDest-90" class="tibetan-sabche1"><span class="tibetan-sabche">གཉིས་པ་ངག་བཟོ་ལའང་གཉིས། མཆོག་དང༌། ཕལ་པའོ། །དང་པོ་༼མཆོག་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ངག་བཟོ་མཆོག་གྱུར་རྩོད་འཆད་རྩོམ་པ་དང༌། །</span></p>
			<p class="tibetan-commentary-non-indent"><span class="front-title">ངག་བཟོ་རྣམས་ཀྱི་ནང་ནས་མཆོག་ཏུ་གྱུར་པ་ནི། གཞན་གྱི་ལོག་རྟོག་འཇོམས་པའི་རྩོད་པ་དང༌། གདུལ་བྱ་རྗེས་སུ་འཛིན་པའི་འཆད་པ་དང༌། བསྟན་པ་གསལ་བར་བྱེད་པའི་རྩོམ་པ་དང་གསུམ་ཡིན་ཏེ། དེ་དག་ཀྱང་སོ་སོའི་སྐྱོན་རྣམས་དང་མི་ལྡན་ཞིང་ཡོན་ཏན་རྣམས་ཚོགས་པས་གཟུགས་བརྙན་ཙམ་དུ་མ་སོང་བ་དགོས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ལྷན་སྐྱེས་རོལ་མོ་འདྲེན་བཀུག་སྒྱུར་དང་ལྟེངས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལྗོན་པ་མེ་ཏོག་འཁྲི་ཤིང་ཆུ་ཀླུང་ཟླ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གནད་གསུམ་སྔོན་འགྲོས་སྐྱོན་དྲུག་རྒྱུ་ལྔ་སྤང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཆེན་པོ་དྲུག་སོགས་སྐབས་སུ་བབ་པར་བླང༌། །</span></p>
			<p class="tibetan-commentary-non-indent"><span class="front-title">སློབ་དཔོན་ཙནྡྲ་ཤྲཱིས་དབྱངས་ཀྱི་བསྟན་བཅོས་བློ་གསལ་མགུལ་རྒྱན་ལས། </span><span class="tibetan-external-citations">ཉམས་ལྡན་ངག་གི་རིག་བྱེད་ཀྱིས། །འཕགས་པ་མཆོད་དང་སེམས་ཅན་དོན། །བྱེད་དང་དངོས་གྲུབ་རྣམ་གཉིས་རྒྱུ། </span><span class="front-title">།ཞེས་བཤད་པ་ལྟར་དགོས་པ་དང་ལྡན་པའི་ལྷན་སྐྱེས་</span><span class="front-title">རོལ་མོ་སྟེ་དབྱངས་ཀྱི་བྱེ་བྲག་དཀོན་མཆོག་མཆོད་པའི་དབྱངས་འདུལ་བ་ལས་ཀྱང༌། </span><span class="tibetan-external-citations">དང་པོར་སྟོན་པས་གླུ་གར་དང་རོལ་མོའི་སྒྲ་སོགས་བྱེད་པ་བཀག་པས། སངས་རྒྱས་ཀྱི་བསྟོད་ཚིག་ལ་སོགས་པའི་ཁ་ཏོན་རྣམས་ཅལ་ཅོལ་རམ་རོམ་དུ་གྱུར། དེ་ལ་མུ་སྟེགས་སོགས་ཀྱིས་འཕྱས་ཤིང་ཁྱིམ་པ་རྣམས་མ་དད་པ་ལ་བརྟེན་ནས། ཁྱིམ་བདག་མགོན་མེད་ཟས་སྦྱིན་གྱིས་སྟོན་པ་ལ་ཞུས། དེའི་ཚེ་སྟོན་པས། དཀོན་མཆོག་མཆོད་པའི་དོན་དུ་དབྱངས་ཀྱི་ང་རོ་བྱ་བར་རྗེས་སུ་གནང་བ་ལ། དབྱངས་ཀྱི་ང་རོ་ཇི་ལྟར་བྱ་མ་ཤེས་པར་སླར་ཞུས་པས། བྲམ་ཟེ་རིག་བྱེད་འདོན་པ་ལྟ་བུའི་གདངས་ཀྱིས་འདོན་པར་གསུངས། </span><span class="front-title">སྔགས་ཀྱི་སྐབས་ལོ་ཆེན་རིན་ཆེན་བཟང་པོ་ནས་དར་བའི་ཡོ་གའི་གདངས་དང༌། མགོན་པོ་ལྕམ་དྲལ་གྱི་གདངས་དབྱངས་ཆེ་ཆུང༌། སྔགས་རྙིང་མའི་རིག་འཛིན་རྣམས་ཀྱི་གསུང་རྒྱུན་བར་མ་ཆད་པ་རྣམས་ནི་སྔ་</span><span class="front-title">ཤོས་ཡིན་ལ། ཕྱིས་སུ་གྲུབ་མཐའ་སོ་སོར་གྲགས་པ་རྣམས་ཀྱང་དགོས་པ་དང་ལྡན་པ་འབའ་ཞིག་ཡིན་ཏེ། དེ་དག་སྤྱིར་བསླབ་པའི་གནས། སློབ་པའི་སློབ་དཔོན། བསླབ་ཡུལ་སློབ་མ། ཇི་ལྟར་སློབ་པའི་ཚུལ། སྐྱོན་དང་ཡོན་ཏན་སོགས་འདིར་མ་སྨོས་ལ། བསླབ་བྱའི་དབྱངས་ཀྱི་ངོ་བོ་ང་རོ་རྣམ་པ་བཞི། ཡན་ལག་བཅུ་གཉིས། སྤེལ་མའི་སྦྱོར་བ་མཐའ་ཡས་པར་འགྱུར་ཞིང༌། དེའང་ང་རོ་བཞི་ལས་ ༼༡༽ གང་གིས་འདྲེན་པ་ལའང་ལྔ། ཨ་ཞེས་དྲང་པོ། ཨེ་བསྒྲེང་བ། ཨི་བཀུག་པ། ཨོ་བསྟོད་པ། ཨུ་ཞེས་སྨད་པའི་ང་རོས་དྲངས་པའོ། །༼༢༽ ཁུག་གིས་བཀུག་པ་ལ་རྐྱང་པ་དང་བརྩེགས་པ། ༼༣༽ ཉིས་འགྱུར་གྱིས་བསྒྱུར་བ་ལ་མགྲིན་བསྒྱུར། ལྕེ་བསྒྱུར་སྣ་ལྡན་བསྒྱུར་གསུམ། ༼༤༽ ལྟེངས་ཀྱིས་ལྟེངས་པ་ལ་རིང་བ་དང་ཐུང་བའི་ལྟེངས་གཉིས་ཏེ། དེ་དག་ཀྱང༌། ས་སྐྱ་པཎ་ཆེན་གྱིས།</span><span class="tibetan-external-citations"> མཆོད་དབྱངས་བསྒྱུར་བ་གཙོ་བོ་སྟེ། །གླུ་ལ་འདྲེན་པ་གཙོ་བོ་</span><span class="tibetan-external-citations">ཡིན། །རྟོགས་བརྗོད་ལ་ནི་འགྱུར་ཐུང་ངོ༌། །རྗེས་སུ་བརྗོད་ལ་བསྒྱུར་འདྲེན་ཐུང༌། །སྤྱིར་ནི་ཀུན་ལ་ཀུན་འཇུག་ཀྱང༌། །འདི་དག་གཙོ་བོར་འདྲེན་པ་མཐོང༌། </span><span class="front-title">།ཞེས་གསུངས་པ་ལྟར་རོ། །དེའང་རྟོགས་སླ་བའི་ཕྱིར་དཔེ་དང་སྦྱར་ན། འདྲེན་པ་གཙོ་བོར་བྱེད་པ་ལ་དཔག་བསམ་ལྗོན་ཤིང༌། བཀུག་པ་གཙོ་བོར་བྱེད་པ་ལ་མེ་ཏོག་འཁྲི་ཤིང༌། ལྟེང་གཙོ་བོར་བྱེད་པ་ལ་དབུས་ཞན་པས་ཆུ་ཀླུང་དལ་གྱིས་འགྲོ་བ། འགྱུར་ཁུག་མང་བ་ལ་རྒྱ་མཚོའི་ཟླ་བ་ཞེས་བཤད་དོ། །ཐམས་ཅད་ཀྱང་སྤོབས་པའི་གནད། དུས་ཀྱི་གནད། སྦྱངས་པའི་གནད་གསུམ་སྔོན་དུ་འགྲོ་བས། ཡེངས་པ་སོགས་བློའི་སྐྱོན། ཟུར་མ་ཕྱིན་པ་སོགས་ཚིག་གི་སྐྱོན། འཕེལ་འགྲིབ་སོགས་གདངས་ཀྱི་སྐྱོན། ཡ་ཡོ་སོགས་ལུས་ཀྱི་སྐྱོན། མི་འགྲིག་པ་གྲོགས་ཀྱི་སྐྱོན། སྨྲ་དགོད་སོགས་ཉན་པ་པོའི་སྐྱོན་ཏེ་སྐྱོན་དྲུག་དང༌། གཞན་ཡང༌། </span><span class="tibetan-external-citations">ཚིག་ལ་རྨོངས་ན་</span><span class="tibetan-external-citations">བརྙས་པའི་རྒྱུ། །དབྱངས་སྦྱོར་མེད་ན་བཞད་གད་རྒྱུ། །དུས་ཚོད་མེད་ན་སྐྱོ་བའི་རྒྱུ། །དགོས་པ་མེད་ན་སྡིག་པའི་རྒྱུ། །མཁས་པ་འདུ་ཞིང་མང་པོས་བསྐོར། །གྲོགས་པོ་ངན་ཞིང་འགྲན་ཟླ་མང༌། །སྦྱངས་པ་ཆུང་ཞིང་སྤོབས་པ་ཞན། བློ་གྲོས་ངན་པ་སྡུག་པའི་རྒྱུ། </span><span class="front-title">།ཞེས་པ་ལྟར་སྡིག་པ་འབྱུང་བའི་རྒྱུ་ལྔ་སྤངས། ཇི་སྐད་དུ། </span><span class="tibetan-external-citations">ཆེན་པོ་དྲུག་ལ་མ་གྱེར་ན། །ཡོ་ག་དབྱངས་ཀྱི་བསྟན་པ་ནུབ། </span><span class="front-title">།ཅེས་གསུངས་ཤིང༌། སློབ་དཔོན་ཙནྡྲས། </span><span class="tibetan-external-citations">ཆེན་པོ་དྲུག་ལ་གྱེར་བར་བྱ། །སྒྲུབ་མཆོད་དབང་བསྐུར་རབ་ཏུ་གནས། །དུས་མཆོད་གཤིན་དོན་སྦྱིན་སྲེག་རྒྱས། </span><span class="front-title">།ཞེས་པ་ལྟར་སྐབས་སུ་བབ་པས་བླང་ངོ༌།</span></p>
			<p class="tibetan-root-text_tibetan-root-text-first-line"><span class="tibetan-root-text">ཚོགས་སུ་སེང་གེའི་ང་རོ་ལ་སོགས་པ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཁྱད་པར་བཅུ་གཉིས་གཞན་ཡང་འཚམས་པར་སྦྱར། །</span></p>
			<p class="tibetan-commentary-non-indent"><span class="front-title">སྐབས་སུ་བབ་པ་ཇི་ལྟར་བླང་ན། ཚོགས་སུ་ལེན་པའི་དབྱངས་སྐད་གཟེངས་མཐོ་བར་དགོས་པས་སེང་གེའི་ང་རོ་ཞེས་བྱ་བ་དང༌། སོགས་ཁོངས་ནས་ལེན་ཚུལ་གྱི་ཁྱད་པར་བཅུ་གཉིས་དང༌། གཞན་ཡང་ཇི་ལྟར་འཚམས་པར་སྦྱར་དགོས་ཏེ། ཇི་</span><span class="front-title">སྐད་དུ། </span><span class="tibetan-external-citations">ཚོགས་སུ་སེང་གེའི་ང་རོ་སྟེ། །དབེན་པར་བུང་བ་རོལ་བའི་ཚུལ། །མཁས་པའི་འདུན་སར་ནེ་ཙོའི་དབྱངས། །རྨ་བྱ་འཇོལ་སྒེག་རྨོངས་ནང་དུ། །སྐྱོ་ཚེ་དང་བ་ཀུན་འདྲེན་པ། །རྗེས་སུ་དགའ་ལ་འདོད་ལྷའི་མདའ། །མཆོད་ལ་དགའ་བའི་མེ་ཏོག་སྟེ། །བ་ཚྭའི་ཆུ་ཀླུང་སྡིག་སྦྱོང་ལ། །རང་ཕྱོགས་བསྟོད་ན་ལྷ་ཡི་རྔ། །ཕ་རོལ་སྨོད་ན་འཁོར་ཟིལ་གནོན། །ཀུན་ཏུ་སྙན་པ་དྲི་ཟའི་དབྱངས། །སྤེལ་བ་མེ་ཏོག་ཕྲེང་ལྡན་ཡིན། །དེ་ལ་སོགས་པའི་རྣམ་པ་ཡིས། །སྤེལ་བའི་ཁྱད་པར་ལེགས་བརྟགས་ཏེ། །དབྱངས་ཀྱི་སྦྱོར་བ་གཞན་ལ་ཡང༌། །ཇི་ལྟར་འཚམས་པར་སྦྱར་བར་བྱ། </span><span class="front-title">།ཞེས་བཤད་པ་ལྟར་རོ། །དཀྱུས་སུ་ཉེ་བར་མཁོ་བའི་མཚན་ཉིད་མདོར་བསྡུ་ན། </span><span class="tibetan-external-citations">འདེགས་དང་འཇོག་དང་སྦོམ་དང་ཕྲ། །གྲིམ་དང་ལྷོད་དང་འགྱུར་དང་ལྡེམ། །སྙན་གསང་གཅོད་སྦྲེལ་བཅུ་གཉིས་སོ། </span><span class="front-title">།ཞེས་པ་སྟེ། དེ་དག་ཀྱང་ཙནྡྲས། </span><span class="tibetan-external-citations">རིང་ཡང་མགོ་</span><span class="tibetan-external-citations">ལུས་འཚམས་པ་དང༌། །ཐུང་ཡང་ཡན་ལག་རྫོགས་པའོ། །བརྗིད་དང་ལྡན་ཡང་སྒེག་ཆགས་པ། །སྙན་ཡང་རུས་པ་མ་ཤོར་དང༌། །གྱོང་ཡང་སྐབས་སུ་ཁུགས་པ་དང༌། །དིག་ཀྱང་ཚིག་གི་གོ་གསལ་དང༌། །མགྲིན་པ་མང་ཡང་སྐད་ཅིག་དང༌། །སྐད་ཅིག་ང་རོ་དུ་མས་བརྒྱན། །མདོར་ན་བླུན་པོ་ཡིད་འཛིན་ཅིང༌། །མཁས་པ་དགྱེས་པ་བསྐྱེད་པའོ། །ཡོན་ཏན་མཆོད་འོས་ཐམས་ཅད་མཉེས། །ཡ་རབས་དང་འདྲེན་དམན་པ་མགུ། །ཟིལ་ཆགས་མང་པོའི་དབུས་ན་བརྗིད། །མཁས་པའི་ཡིད་འཕྲོག་ཀུན་གྱིས་བསྔགས། །དགྲ་བགེགས་འབྱེར་ཞིང་དངོས་གྲུབ་འདུ། །འདི་ལས་བདེན་འབྲས་འབྱུང་བར་ངེས། </span><span class="front-title">།ཞེས་གསུངས་པའི་མཚན་ཉིད་དང་ལྡན་པར་བྱའོ། །</span></p>
			<p id="_idParaDest-91" class="tibetan-sabche1"><span class="tibetan-sabche">གཉིས་པ་༼ཕལ་པ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཕལ་པ་གླུ་དང་གླིང་བུ་གྲལ་འཕྲོས་སོགས། །</span></p>
			<p class="tibetan-commentary-non-indent"><span class="front-title">ངག་བཟོ་ཕལ་པ་ནི། དགའ་སྟོན་གྱི་སྐབས་ཁྲོམ་གྱི་དབུས་སུ་གླུ་གཞས་ཀྱི་སྦྱོར་བ་འདོད་པ་དང་ནོར་གྱི་གཏམ་ལ་སོགས་པ་ལུགས་གང་གིའང་དོན་དང་འབྲེལ་ཞིང་གདངས་སྙན་པའི་གླུ་ལེན་པ་ལ་སྤ་བ། ཁ་གཤགས་འགྱེད་པ་སོགས་ཀྱང་དོན་བཟང་ལ་ཐོགས་པ་མེད་པ་དང༌། </span><span class="tibetan-external-citations">གླིང་བུ་པི་ཝང་རྫ་རྔ་དང༌། །མཁར་རྔ་རྔ་ཟླུམ་རྔ་བོ་ཆེ། །རྔ་ཕྲན་ཆ་ལང་ཀ་ན་ཌི། །དུང་དང་རྒྱུད་མངས་ལ་སོགས་པ། །ཇི་སྙེད་སིལ་སྙན་སྦྱོར་བཤད་པ། །དེ་སྙེད་ལ་ནི་མཁས་པར་བྱ། </span><span class="front-title">།ཞེས་གསུངས་པ་ལྟར་རྣམ་པར་རྩེ་བའི་རོལ་མོའི་སྦྱོར་བ་རྣམས་དང༌། འབེལ་གཏམ་མམ་གྲལ་འཕྲོས་སྐད་ཆེ་ལ་སྒྲ་</span><span class="front-title">དག་པ། དོན་བཟང་ལ་ཚིག་གི་སྐྱོན་གྱིས་མ་བསླད་པ་ལ་སོགས་པ་རྣམས་སོ། །</span></p>
			<p id="_idParaDest-92" class="tibetan-sabche1"><span class="tibetan-sabche">གསུམ་པ་ཡིད་བཟོ་ལ་གཉིས། མཆོག་དང༌། ཕལ་པའོ། །དང་པོ་༼མཆོག་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཡིད་བཟོ་མཆོག་ནི་ལེགས་གསུང་ཐོས་བསམ་སྒོམ། །</span></p>
			<p class="tibetan-commentary-non-indent"><span class="front-title">ཡིད་ཀྱི་བཟོ་གནས་སུ་གྱུར་པ་མཆོག་གམ་ཁྱད་པར་ཅན་ནི། ལེགས་པར་གསུངས་པའི་བཀའ་དང༌། དེའི་དགོངས་པ་འགྲེལ་བར་བྱེད་པའི་བསྟན་བཅོས་ཁྱད་པར་དུ་འཕགས་པ་རྣམས་ལ། དང་པོ་ཐོས་པས་བླང་དོར་གྱི་མིག་ཕྱེད་པ། བར་དུ་ལེགས་</span><span class="front-title">པར་བསམ་པས་ཐེ་ཚོམ་གྱི་སྒྲོ་འདོགས་ཆོད་པ། ཐ་མ་ཚུལ་བཞིན་བསྒོམས་པས་གནས་ལུགས་ཀྱི་དོན་གཏན་ལ་ཕེབས་པ་རྣམས་སོ། །</span></p>
			<p id="_idParaDest-93" class="tibetan-sabche1"><span class="tibetan-sabche">གཉིས་པ་༼ཕལ་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཕལ་པ་རིག་གནས་བཅོ་བརྒྱད་སྒྲ་ཚད་སོགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ས་གཞི་རིན་ཆེན་ལྗོན་ཤིང་རྟ་གླང་གཏེར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཕོ་མོ་བརྟག་པ་བརྒྱད་དང་ཐུན་མོང་དུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལུགས་ཀྱི་བསྟན་བཅོས་སྒྱུ་རྩལ་དྲུག་ཅུ་བཞི། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྡེ་བཞི་ལ་སོགས་རྣམ་གྲངས་ཅི་སྙེད་དོ། </span></p>
			<p class="tibetan-commentary-non-indent"><span class="front-title">ཡིད་བཟོ་ཕལ་པ་ནི། མཛོད་ཀྱི་རང་འགྲེལ་དུ། </span><span class="tibetan-external-citations">རོལ་མོ་འཁྲིག་ཐབས་འཚོ་ཚིས་གྲངས་དང་སྒྲ། །གསོ་སྤྱད་ཆོས་ལུགས་བཟོ་འཕོངས་གཏན་ཚིགས་དང༌། །རྣལ་འབྱོར་ཐོས་པ་དྲན་པ་སྐར་མའི་སྤྱད། །རྩིས་མིག་འཁྲུལ་འཁོར་སྔོན་རབས་སྔོན་བྱུང་རིགས། །འདི་དག་རིག་པའི་གནས་ཆེན་བཅོ་བརྒྱད་ཡིན། </span><span class="front-title">།ཅེས་བཤད་པ་རྣམས་དང༌། གོང་དུ་སྨོས་པའི་སྒྲ་དང་ཚད་མ་ལ་སོགས་པ་རྣམས་དང༌། ས་གཞི་དང་ཆུ་བརྟག་པ་སློབ་དཔོན་དུ་ཧ་རས་བྱས་པའི་འབུམ་དཀར་ནག་ཁྲ་གསུམ་གྱི་རྒྱུད་ལ་སོགས་པ་ལྟ་བུ་དང༌། རིན་པོ་ཆེ་བརྟག་པ་པཎྜི་ཏ་མ་ཧཱ་ཨོ་ཥ་དྷིས་མཛད་པའི་བསྟན་བཅོས་དང༌། དེ་ལས་འཕྲོས་ནས་བོད་དུ་བྱས་པ་དཔྱད་དོན་པད་དཀར་ཆུན་པོ་སོགས་སྔ་ཕྱི་དུ་མར་བྱུང་བ་རྣམས་དང༌། མིའི་ནོར་བུ་གསང་སྔགས་ནང་གི་ལྷུང་བཟེད་ཀ་པཱ་ལའང་དེར་གཏོགས་པས་དེའི་ཚུལ་རྒྱུད་ཆེན་སྡོམ་པ་འབྱུང་བ་སོགས་ལས་གསལ་བར་གསུངས་པ་ལྟར་བོད་ཀྱི་མཁས་པ་རྣམས་ཀྱི་ཡིག་ཆ་དང༌། རྒྱུད་བམ་རི་ཐོད་མཁར། སྒེར་རྒྱུད་དུར་ཁྲོད་ཐོད་ནག </span><span class="front-title">ལུང་ལྷ་མོ་གནས་མཁར་སོགས་ལ་བརྟེན་པའི་མན་ངག་གཏེར་མའི་ཕྱོགས་ལས་ཀྱང་འབྱུང་བ་རྣམས་དང༌། ལྗོན་ཤིང་དང་གླང་པོ་བརྟག་པ་བོད་དུ་མ་འགྱུར་ལ། ས་འོག་གི་གཏེར་བརྟག་པའང་རྒྱུད་སྡེ་འགའ་ཞིག་ལས་ཕྱོགས་མཚོན་གསུངས་པ་ཙམ་ལས་རྒྱ་གཞུང་ཁུངས་ཐུབ་མ་འགྱུར། རྟ་བརྟག་པ་དྲང་སྲོང་གིས་བྱས་པའི་ཤ་ལི་ཧོ་ཏྲ་དང༌། གྲུ་གུ་སེང་མདོ་འོད་ཆེན་གྱིས་བསྒྱུར་པའི་མེ་ལོང་སྐོར་གསུམ་དང༌། རྒྱལ་པོ་ཁྲི་སྲོང་ལྡེའུ་བཙན་ལ་སོགས་པ་རྗེ་བློན་བཅུ་གསུམ་གྱིས་བྱས་པའི་བསྟན་བཅོས་སོ་སོ་བ་རྣམས་དང༌། མི་དཔྱད་ཐོར་བུ་དང་ཁྱད་པར་རྒྱུད་སྡེ་ལས་བཤད་པའི་རྣལ་འབྱོར་ཕོ་མོ་བརྟག་པ། གསང་སྔགས་རྙིང་མའི་མཁའ་འགྲོ་བརྟག་འབུམ་ལས་བཤད་པའི་བུད་མེད་བརྟག་པ་བཅས་བརྒྱད་དང༌། ཤེས་རབ་སྡོང་བུར། </span><span class="tibetan-external-citations">མི་ཡི་ཆོས་ལུགས་ལེགས་སྤྱད་ན། །ལྷ་ཡུལ་འགྲོ་བ་ཐག་མི་རིང༌། །ལྷ་དང་མི་ཡི་ཐེམ་སྐས་</span><span class="tibetan-external-citations">ལ། །འཛེགས་ན་ཐར་པ་གམ་ན་ཡོད། </span><span class="front-title">།ཅེས་གསུངས་པ་ལྟར་གཙུག་ལག་གཉིས་ཀྱི་ཐུན་མོང་རྩ་བའམ་ཐོག་མར་འཇུག་པའི་གཞི་ལུགས་ཀྱི་བསྟན་བཅོས་བཤེས་པའི་སྤྲིང་ཡིག ཤེས་རབ་བརྒྱ་པ། ཤེས་རབ་སྡོང་བུ། སྐྱེ་བོ་གསོ་ཐིགཚིགས་སུ་བཅད་པའི་མཛོད། ཚིགས་སུ་བཅད་པ་བརྒྱ་པ༌། དྲི་མ་མེད་པའི་དྲིས་ལེན། ཙན་ཀའི་རྒྱལ་པོའི་ལུགས་ཀྱི་བསྟན་བཅོས་མ་སུ་རཀྵས་མཛད་པ་དང༌། དེ་དག་ཐམས་ཅད་ཀྱི་སྙིང་པོ་བསྡུས་པ་ས་སྐྱའི་ལེགས་བཤད། གཞན་ཡང་བོད་དུ་རྒྱལ་བ་ཏེ་ནེ་དང་འབྲོམ་སྟོན་པས་མཛད་པའི་ལྷ་ཆོས་མི་ཆོས་གནད་ཀྱི་ཕྲེང་བ་སོགས་ལའང་མཁས་པར་བྱ་དགོས་པ་དང༌། གཞན་ཡང་སྒྱུ་རྩལ་དྲུག་ཅུ་རྩ་བཞི་ནི། བྱེ་བྲག་རྟོགས་བྱེད་དུ། བཟོ་ལ་སོགས་པར་གཏོགས་པ་སུམ་ཅུ་ནི། ཡི་གེ། ལག་རྩིས། གྲངས། རྩིས་ཆེན། ཐོར་ཚུགས། གོམ་སྟབས། ལྕགས་ཀྱུས་བསྒྱུར་ཐབས། རལ་</span><span class="front-title">གྲིའི་ཐབས། ཞགས་པ་གདབ་པ། མདའ་བོ་ཆེ་འཕེན་པ། མདུན་དུ་བསྣུར་བ། ཕྱིར་བསྣུར་བ། གཅད་པ། དྲལ་བ། དབུག་པ། རྒྱང་ནས་འཕོག་པ། སྒྲ་གྲགས་པར་འཕོག་པ། གནད་དུ་འཕོག་པ། མི་ཚོར་བར་འཕོག་པ། ཚབས་ཆེ་བར་ཕོག་པ། མཆོངས་པ། གྱད་ཀྱི་འཛིན་སྟངས། བང༌། རྐྱལ། བརྒལ་བ། གླང་པོ་ཆེའི་གཉར་ཞོན་པ། རྟ་ལ་ཞོན་པ། ཤིང་རྟའི་ཐབས། མདའ་གཞུ། གྱད་སྟོབས་དང་སུམ་ཅུའོ། །རོལ་མོའི་བྱེ་བྲག་བཅོ་བརྒྱད་ནི། གར་མཁན། བྲོ། རྔ་བོ་ཆེ། རྫ་རྔ། རྔ་ཕྲན། རྔ་ཆེན་པོ། འཁར་རྔ། པི་ཝང་རྒྱུད་གཅིག་པ། རྫ་རྔ་ཁ་གཅིག་པ། ལྕགས་ཀྱི་སིལ་ཁྲོལ། འཁར་བའི་སིལ་ཁྲོལ། པི་ཝང་རྒྱུད་གསུམ་པ། རྔ་མུ་ཀུནྡ། སིལ་སྙན་གླུ་དབྱངས་དང་བསྟུན་པ། ཕེག་རྡོབ། རོལ་མོའི་སྒྲ། པི་ཝང༌། གླིང་བུ་དང་བཅོ་བརྒྱད་དོ། །གླུ་དབྱངས་ཀྱི་ངེས་པ་བདུན་ནི། བར་མ། དྲང་སྲོང༌། ས་འཛིན། དྲུག་ལྡན། </span><span class="front-title">ལྔ་པ། བློ་གསལ། འཁོར་ཉན་དང་བདུན་ནོ། །གར་གྱི་ཆ་བྱད་དགུ་ནི། སྒེག་པ། དཔའ་བ། མི་སྡུག་པ། དྲག་ཤུལ། བཞད་གད། འཇིགས་རུང༌། སྙིང་རྗེ། རྔམས་པ། ཞི་བ་དང་དགུའོ། ཞེས་བཤད་ཅིང༌། སློབ་དཔོན་ཚུལ་ཁྲིམས་བསྐྱངས་ཀྱིས་ལུང་ཕྲན་ཚེགས་ཀྱི་རྒྱ་ཆེར་འགྲེལ་དུའང་དེ་དང་འདྲ་མིན་གསུངས་པ་ལ་སོགས་པ་རྣམས་བཟོ་གནས་ཕལ་པ་གཙོ་བོར་ཡིད་སྔོན་དུ་འགྲོ་བའི་བྱ་བ་ཅན་ཡིན་ལ། དེ་ཐམས་ཅད་ཀྱང་བསྡུ་ན་སྡེ་བཞིར་འདུ་བ་ཡིན་ཏེ། ༼༡༽ དེ་ལ་ནོར་རམ་དོན་གྱི་སྡེ་ནི་ཐོས་པ་ལ་སོགས་པ་དང༌། རྫས་ཀྱི་དངོས་པོ་ཚོང་དང་རིན་པོ་ཆེ་ལ་སོགས་པ་ལོངས་སྤྱོད་བརྩོན་པས་སྒྲུབ་ཅིང༌། བསགས་པ་རྣམས་བསྲུང་བའོ། ༼༢༽ །འདོད་པའི་སྡེ་ནི། ངན་འགྲོ་མ་ཡིན་པ་ལྷ་མི་སོགས་ཀྱི་འདོད་པའི་ཡོན་ཏན་ཡུལ་ལ་ཉེ་བར་སྤྱོད་པའོ། ༼༣༽ །ཆོས་ཀྱི་སྡེ་ནི། མངོན་མཐོ་མཐོ་རིས་གསུམ་དང༌། ངེས་ལེགས་བྱང་ཆུབ་གསུམ་གྱི་</span><span class="front-title">རྒྱུ་སྡེ་དཀར་པོའི་ཆོས་མཐའ་ཡས་པའོ། ༼༤༽ །ཐར་པའི་སྡེ་ནི། སྡུག་བསྔལ་རྒྱུ་བཅས་ལས་ལྡོག་པའི་ཐེག་པ་གསུམ་གྱི་བྱང་ཆུབ་བོ། །དང་པོ་གཉིས་འཁོར་བའི་དབང་དུ་བྱས་ཏེ། འདོད་པ་དོན་དུ་གཉེར་བ་དག་དེའི་རྒྱུར་ནོར་སྒྲུབ་པ་དང༌། ཕྱི་མ་གཉིས་མྱང་འདས་ཀྱི་དབང་དུ་བྱས་ཏེ། ཐར་པ་དོན་གཉེར་རྣམས་ཆོས་བསྒྲུབ་པ་ལ་བརྩོན་པའི་ཕྱིར་རྒྱུ་འབྲས་ཕྲུགས་གཉིས་ཀྱི་ཚུལ་དུ་གནས་པའོ། །སོགས་ཁོངས་ནས་ཤེས་བྱའི་རྣམ་གྲངས་ཇི་སྙེད་ཐམས་ཅད་ཡིད་ཀྱི་བཟོར་འདུས་ཏེ། </span><span class="tibetan-external-citations">ཀུན་མཁྱེན་དྲི་མེད་འོད་ཟེར་གྱིས། འགྲོ་བ་དྲུག་དང་སྐྱེ་བ་རྣམ་པ་བཞི། །བཞི་དྲུག་དུས་བཅུ་དངོས་པོ་བཅུ་བདུན་དང༌། །ཡོ་བྱད་བཅུ་བཞི་རྗེས་སུ་སྤྱོད་པ་བརྒྱད། །འཇིག་རྟེན་སྤྱོད་བཅུ་གཏམ་ནི་རྣམ་པ་གསུམ། །ཉེས་རྩོམ་ཉེར་གཉིས་དེ་བཞིན་སེམས་ཅན་རིགས། །དྲུག་ཅུ་རྩ་གསུམ་དུས་བརྒྱད་འཇུག་པ་བཞི། །འཚོ་བ་དྲུག་དང་ཀུན་ནས་བསྲུང་བ་</span><span class="tibetan-external-citations">དྲུག །ང་རྒྱལ་བདུན་དང་རྒྱགས་པ་རྣམ་པ་བདུན། །ཐ་སྙད་བཞི་དང་ཐ་སྙད་མང་པོའི་གཞི། །མཁས་པ་དྲུག་དང་བཀའ་ཡི་དངོས་པོ་དགུ། །འཁོར་གྱི་དངོས་པོ་བརྒྱད་ལ་སོགས་པར་གྲགས། </span><span class="front-title">།ཞེས་པ་ལ་སོགས་པ་གསུངས་སོ། །</span></p>
			<p id="_idParaDest-94" class="tibetan-sabche1"><span class="tibetan-sabche">བཞི་པ་གསོ་བ་རིག་པ་བཤད་པ་ལ་གཉིས། དགོས་པ་དང་འབྲེལ་བའི་བཤད་བྱ་ངོས་བཟུང༌། གསོ་རིག་དངོས་ཀྱི་ཚུལ་བཤད་པའོ། །དང་པོ་༼དགོས་པ་དང་འབྲེལ་བའི་བཤད་བྱ་ངོས་བཟུང་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལུས་སྲོག་གསོ་བའི་རིག་པ་ཀུན་གྱི་བཅུད། །</span></p>
			<p class="tibetan-root-text_tibetan-root-text-last-line"><span class="tibetan-root-text">དཔལ་ལྡན་རྒྱུད་ཆེན་བདུད་རྩི་སྙིང་པོའི་ལུས། །</span></p>
			<p class="tibetan-commentary-non-indent"><span class="front-title">རྟེན་ལུས་དང་བརྟེན་པ་སྲོག་བཅས་མི་ན་བར་གནས་ཤིང་ན་བ་གསོ་བར་བྱེད་པའི་རིག་པ་སྟོན་པའི་གཞུང་ལུགས་མཐའ་ཡས་ཀྱང༌། དེ་དག་ཐམས་ཅད་ཀྱི་བཅུད། དཔལ་ལྡན་བདུད་རྩི་སྙིང་པོ་ཡན་ལག་བརྒྱད་པ་གསང་བ་མན་ངག་གི་རྒྱུད་ཆེན་པོ་ཞེས་བྱ་བ། གོ་སླ། དོན་བཟང༌། ཡན་ལག་བརྒྱད་ཀྱི་དོན་རྫོགས་པར་སྟོན་ཅིང་མཆོག་དམན་ཀུན་ལ་ཕན་པ་རླབས་སུ་ཆེ་བས་བོད་དུ་འགྱུར་བའི་བཀའ་དང་བསྟན་བཅོས་རྣམས་ཀྱི་ནང་ནས་ངོ་མཚར་རྨད་དུ་བྱུང་བ་འདིའི་ལུས་རྣམ་པར་གཞག་པ་རགས་པ་ཙམ་ཤེས་ན། གསོ་དཔྱད་ཀུན་གྱི་དོན་བདེ་བླག་ཏུ་མཐོང་བར་འགྱུར་བས་མདོ་ཙམ་བཤད་པར་བྱ་བ་ཡིན་ནོ། །</span></p>
			<p id="_idParaDest-95" class="tibetan-sabche1"><span class="tibetan-sabche">གཉིས་པ་༼གསོ་རིག་དངོས་ཀྱི་ཚུལ་བཤད་པའོ་༽ལ་གཉིས། རྒྱུད་བཞིའི་ལུས་མདོར་བསྟན། གསོ་བའི་ཚུལ་བཞི་རྒྱས་པར་བཤད་པའོ། །དང་པོ་༼རྒྱུད་བཞིའི་ལུས་མདོར་བསྟན་༽ལ་བཞི། རྩ་རྒྱུད། བཤད་རྒྱུད། མན་ངག ཕྱི་མའི་རྒྱུད་ཀྱི་ལུས་མདོར་བསྟན་པའོ། །དང་པོ་༼རྩ་རྒྱུད་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྩ་བ་གནས་ལུགས་ངོས་འཛིན་གསོ་བ་སྟེ། །</span></p>
			<p class="tibetan-commentary-non-indent"><span class="front-title">རྩ་བ་ཐུགས་ཀྱི་རྒྱུད་དུ། གནས་ལུགས་ནད་གཞི། ངོས་འཛིན་རྟགས། གསོ་བྱེད་ཐབས་ཀྱི་རྩ་བ་གསུམ། </span><span class="tibetan-sabche">དང་པོ་</span><span class="front-title">ལ་རྣམ་པར་མ་གྱུར་པ་ལུས་ཆུ་ལྟ་བུ་དང༌། རྣམ་པར་</span><span class="front-title">གྱུར་པ་ནད་ཆབ་རོམ་ལྟ་བུའི་སྡོང་པོ་གཉིས། ལུས་ཀྱི་ཡལ་ག་ནད་དང་ལུས་ཟུང་དྲི་མ་གསུམ། ༼༡༽ ནད་ལ་སྲོག་འཛིན་སོགས་རླུང་ལྔ། འཇུ་བྱེད་སོགས་མཁྲིས་པ་ལྔ། སྟེན་བྱེད་སོགས་བད་ཀན་ལྔ། ༼༢༽ ཤ་ཁྲག་ཚིལ་རུས་རྐང་དང་ཁུ་བ་སྟེ་དྭངས་མ་བདུན། ༼༣༽ བཤང་གཅི་རྔུལ་བའི་དྲི་མ་གསུམ་སྟེ་ལོ་འདབ་ཉི་ཤུ་རྩ་ལྔ། ནད་ཀྱི་ཡལ་ག་རྒྱུ་རྐྱེན་འཇུག་སྒོ་རྟེན་གནས་རྒྱུ་ལམ་ལྡང་དུས་འབྲས་བུ་ལྡོག་རྒྱུ་མདོར་དྲིལ་བཅས་དགུ། ༼༡༽ རྒྱུ་དུག་གསུམ། ༼༢༽ རྐྱེན་དུས་གདོན་ཟས་དང་སྤྱོད་ལམ་བཞི། ༼༣༽ ཤ་པགས་རྩ་རུས་དོན་སྣོད་དེ་འཇུག་སྒོ་དྲུག ༼༤༽ གནས་ལུས་ཀྱི་སྟོད་སྨད་བར་གསུམ། ༼༥༽ ལུས་ཟུང་དྲི་མ་དབང་པོ་དོན་སྣོད་ལྔ་པོ་སོ་སོར་རླུང་མཁྲིས་བད་ཀན་རྒྱུ་བའི་ལམ་བཅོ་ལྔ། ༼༦༽ ན་སོ་གསུམ་ཡུལ་གསུམ་དུས་གསུམ་སྟེ་ལྡང་དུས་དགུ། ༼༧༽ འཚོ་བ་གསུམ་ཟད་པ་སོགས་འབྲས་བུ་སྲོག་གཅོད་ཀྱི་ནད་དགུ། ༼༨༽ རླུང་མཁྲིས་བད་ཀན་ཞི་མ་ཞི་གཉིས་གཉིས་བཞི་རུ་ལྡོག་པའི་རྒྱུ་བཅུ་གཉིས། ༼༩༽ དེ་དག་མདོ་དོན་དྲིལ་བ་ཚ་གྲང་གཉིས་སུ་འདུས་པ་སྟེ་ལོ་</span><span class="front-title">འདབ་དྲུག་ཅུ་རྩ་གསུམ། </span><span class="tibetan-sabche">གཉིས་པ་</span><span class="front-title">ལ་ལྟ་རེག་དྲི་བའི་སྡོང་པོ་གསུམ། </span><span class="tibetan-sabche">ལྟ་བའི་ཡལ་ག་</span><span class="front-title">ལྕེ་དང་ཆུ་ལ་ལྟ་བ་གཉིས། དེ་རེ་རེ་ལ་ནད་གསུམ་གྱིས་དབྱེ་བས་ལོ་འདབ་དྲུག </span><span class="tibetan-sabche">རེག་པའི་ཡལ་</span><span class="front-title">ག་ནད་གསུམ་དང་ལོ་འདབ་དེ་མཚུངས་གསུམ། </span><span class="tibetan-sabche">དྲི་བའི་ཡལ་ག་</span><span class="front-title">སློང་རྐྱེན་ན་ལུགས་གོམས་པའི་སྒོ་ནས་དྲི་བ་གསུམ། ཡང་ལ་རྩུབ་པ། རྣོ་ཞིང་ཚ་བ། ལྕི་ལ་སྣུམ་པའི་ཟས་དང་སྤྱོད་ལམ་གྱིས་རིམ་བཞིན་རླུང་མཁྲིས་བད་ཀན་སློང་བ་སོགས་དྲི་བའི་དབྱེ་བས་ལོ་འདབ་ཉི་ཤུ་རྩ་དགུ། </span><span class="tibetan-sabche">གསུམ་པ་ལ་ཟས་སྤྱོད་སྨན་དཔྱད་ཀྱི་སྡོང་པོ་བཞི།</span><span class="front-title">  </span><span class="tibetan-sabche">ཟས་ཀྱི་ཡལ་ག་</span><span class="front-title">ཟས་གསུམ་སྐོམ་གསུམ་སྟེ་དྲུག རླུང་ཟས་བཅུ་བཞི། མཁྲིས་ཟས་བཅུ་གཉིས། བད་ཀན་ཟས་སྐོམ་དགུ་སྟེ་ལོ་འདབ་སུམ་ཅུ་སོ་ལྔ། </span><span class="tibetan-sabche">སྤྱོད་ལམ་གྱི་ཡལ་ག་</span><span class="front-title">རང་རང་དང་སྦྱར་བའི་གཉེན་པོ་གསུམ། རེ་རེ་ལ་གནས་དང་</span><span class="front-title">སྤྱོད་ལམ་གྱིས་དབྱེ་བའི་ལོ་འདབ་དྲུག </span><span class="tibetan-sabche">སྨན་གྱི་ཡལ་ག་</span><span class="front-title">རླུང་སྨན་སོགས་གསུམ་ལ་རོ་ནུས་གཉིས་གཉིས་དབྱེ་བས་དྲུགརླུང་ལ་ཁུ་བ་དང་སྨན་མར། མཁྲིས་པར་ཐང་དང་ཅུར་ནིས། བད་ཀན་ལ་རིལ་བུ་ཏྲེས་སམ་སྟེ་ཞི་བྱེད་དྲུག རླུང་འཇམ་རྩི། མཁྲིས་པ་བཤལ། བད་ཀན་སྐྱུགས་ཀྱིས་སྦྱོང་བ་སྟེ། སྦྱོང་བྱེད་གསུམ་བཅས་དྲིལ་བས་བཅོ་ལྔ། རླུང་ལ་རོ་མངར་སྐྱུར་ལན་ཚྭ་གསུམ། ནུས་པ་སྣུམ་ལྕི་འཇམ་པ་གསུམ་སོགས་གཞན་གཉིས་ལའང་དེ་བཞིན་སྦྱར་བས་བཅོ་བརྒྱད། ཁུ་བ་གསུམ། སྨན་མར་ལྔ། ཐང་དང་ཕྱེ་མ་བཞི་བཞི། རིལ་བུ་གཉིས། ཏྲེས་སམ་ལྔ། སྦྱོང་བྱེད་སྔ་མ་ལ་གསུམ། བར་མ་ལ་བཞི། ཕྱི་མ་ལ་གཉིས་ཏེ་དྲིལ་བས་དགུ། སྔ་ཕྱི་བསྡོམས་པས་ལོ་འདབ་ལྔ་བཅུ་ཐམ་པ། </span><span class="tibetan-sabche">དཔྱད་ཀྱི་ཡལ་ག་</span><span class="front-title">རླུང་མཁྲིས་བད་ཀན་གྱི་དཔྱད་</span><span class="front-title">གསུམ། སྔ་མ་ལ་བཀུ་མཉེ་དང་ཧོར་གྱི་མེ་བཙའ་གཉིས། བར་མ་ལ་རྔུལ་དབྱུང་གཏར་ག་ཆུའི་འཕྲུལ་འཁོར། ཕྱི་མ་ལ་དུག་དང་མེ་བཙའ་བཅས་ལོ་འདབ་བདུན་ཏེ། མདོར་ན་གསོ་ཡུལ་ནད་གཞི་ལ་རྣམ་གྲངས་བརྒྱད་ཅུ་རྩ་བརྒྱད། ངོས་བཟུང་བརྟག་པ་ལ་སུམ་ཅུ་སོ་བརྒྱད། གསོ་བྱེད་གཉེན་པོའི་ཐབས་དགུ་བཅུ་རྩ་བརྒྱད་ཀྱི་ནང་དུ་གསོ་བ་རིག་པའི་དོན་མ་ལུས་པ་གཏན་ལ་ཕབ་ནས་མྱ་ངན་མེད་པའི་ལྗོན་ཤིང་གི་དཔེ་དང་སྦྱར་བར་མཛད་དེ། དེ་ལྟར་ལེགས་པར་ཤེས་ཤིང་ལག་ཏུ་བླངས་པས་ནད་མེད་པ་དང་ཚེ་རིང་བ་གཉིས་མེ་ཏོག ཆོས་དང་ནོར་དང་བདེ་བས་འབྱོར་བ་འབྲས་བུའི་མཐུན་དཔེར་སྦྱོར་བ་ནི་རྒྱུད་ཉིད་ལས། </span><span class="tibetan-external-citations">རྩ་བ་གསུམ་ལས་འདྲིལ་བའི་སྡོང་པོ་དགུ། །གྱེས་པའི་ཡལ་ག་བཞི་བཅུ་རྩ་བདུན་ཏེ། །ལོ་འདབ་ཉིས་བརྒྱ་རྩ་བཞིར་རྒྱས་པ་ཡིན། །གསལ་བའི་མེ་ཏོག་འབྲས་བུ་ལྔ་རུ་སྨིན། །འདི་དག་རྩ་</span><span class="tibetan-external-citations">བའི་རྒྱུད་ཀྱི་སྡོམ་དུ་བཤད།</span><span class="front-title"> །ཅེས་གསུངས་སོ། །</span></p>
			<p id="_idParaDest-96" class="tibetan-sabche1"><span class="tibetan-sabche">གཉིས་པ་༼བཤད་རྒྱུད་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གསོ་བྱ་གསོ་བྱེད་གསོ་ཚུལ་གསོ་བས་བཤད། །</span></p>
			<p class="tibetan-commentary-non-indent"><span class="front-title">བཤད་པ་སྐུ་ཡི་རྒྱུད་ཀྱི་བསྟན་བྱ་གསོ་རིག་ཐམས་ཅད་ཚུལ་བཞིར་དྲིལ་བ་ནི་འོག་ཏུ་ཅུང་ཟད་འཆད་པར་འགྱུར་རོ། །</span></p>
			<p class="tibetan-commentary-non-indent"><span class="tibetan-sabche">གསུམ་པ་༼མན་ངག་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལུས་དང་བྱིས་པ་མོ་ནད་གདོན་མཚོན་དུག །</span></p>
			<p class="tibetan-root-text_tibetan-root-text-last-line"><span class="tibetan-root-text">རྒས་པ་རོ་ཙའི་མན་ངག་ཡན་ལག་བརྒྱད། །</span></p>
			<p class="tibetan-commentary-non-indent"><span class="front-title">མན་ངག་ཡོན་ཏན་རྒྱུད་ལེའུ་དགུ་བཅུ་རྩ་གཉིས་ཡོད་པ་ལས། ལུས་ཀྱི་བཅོས་ལེའུ་བདུན། བྱིས་པ་དང་མོ་ནད་ལ་གསུམ་གསུམ། གདོན་དང་མཚོན་རྨ་ལ་ལྔ་ལྔ། དུག་ལ་གསུམ། རྒས་པ་གསོ་བའི་ཐབས་བཅུད་ལེན་ལ་གཅིགརོ་ཙ་དང་དེའི་ཡན་ལག་བུད་མེད་བཙའ་སྲུང་གི་ཐབས་ལ་གཉིས་བཅས་ཀྱིས་གསོ་བྱེད་གཉེན་པོའི་མན་ངག་རྫོགས་པར་བསྟན་པ་སྟེ། སྤྱིར་ལུས་ལ་སོགས་པ་དེ་རྣམས་གསོ་ཡུལ་གྱི་ཡན་ལག་བརྒྱད་དུ་ཡོངས་སུ་གྲགས་ཤིང༌། གསོ་དཔྱད་ཆེ་ཆུང་ཐམས་ཅད་དེ་ལས་འཕྲོས་པ་ཤ་སྟག་གོ། །</span></p>
			<p id="_idParaDest-97" class="tibetan-sabche1"><span class="tibetan-sabche">བཞི་པ་༼ཕྱི་མའི་རྒྱུད་ཀྱི་ལུས་མདོར་བསྟན་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ནད་དང་གཉེན་པོ་ཐབས་སུ་ཕྱི་མར་དྲིལ། །</span></p>
			<p class="tibetan-commentary-non-indent"><span class="front-title">རྒྱས་པར་བཤད་པ་དེ་དག་གསོ་ཡུལ་གྱི་ནད། གསོ་བྱེད་གཉེན་པོ་གསོ་བའི་ཐབས་གསུམ་ཞེས་ཕྱི་མ་ཕྲིན་ལས་ཀྱི་རྒྱུད་དུ་ལག་ལེན་སྙིང་པོར་དྲིལ་ནས་བསྟན་ཏེ། དེའང་</span><span class="tibetan-sabche">གསོ་ཡུལ་ནད་</span><span class="front-title">ལ་རྒྱས་པར་སྟོང་དང་ཉིས་བརྒྱ། བསྡུ་ན་ཀུན་བརྟགས་གདོན། ལྟར་སྣང་འཕྲལ། ཡོངས་གྲུབ་ཚེ། གཞན་དབང་སྔོན་ལས་ཀྱི་ནད་བཞི་པོ་རེ་རེ་ལ་བརྒྱ་དང་གཅིག་སྟེ། བསྡོམས་པས་བཞི་བརྒྱ་རྩ་བཞི། དེ་ལས་ཀྱང་བཅོས་དགོས་</span><span class="front-title">ཤིང་བཅོས་སུ་ཡོད་པ་ཡོངས་གྲུབ་ཚེའི་ནད་བརྒྱ་རྩ་གཅིག </span><span class="tibetan-sabche">གསོ་བྱེད་གཉེན་པོ་</span><span class="front-title">ལ་སྟོང་དང་རྩ་གཉིས། མདོར་བསྡུས་པས་སྨན་དཔྱད་ཟས་སྤྱོད་བཞི། སྨན་ལ་ཞི་བྱེད་སྦྱོར་བྱེད་གཉིས། ཞི་བྱེད་ལ་བསིལ་དྲོད། སྦྱོང་བྱེད་ལ་དྲག་དང་འཇམ་པ་གཉིས། དཔྱད་ལ་འཇམ་རྩུབ་གཉིས། ཟས་ལ་ཕན་གནོད་གཉིས། སྤྱོད་ལམ་དྲག་དལ་གཉིས་ཏེ་མདོར་དྲིལ་བའི་གཉེན་པོ་བཅུར་གསུངས་སོ། </span><span class="tibetan-sabche">།གསོ་ཐབས་</span><span class="front-title">ལག་ལེན་སུམ་བརྒྱ་དྲུག་ཅུ། མདོར་བསྡུས་བརྟག་ཐབས་གསོ་ཚུལ་བཅོས་ཐབས་གསུམ། དང་པོ་ལ་རེག་པ་རྩ། མཐོང་བ་ཆུ་ལ་བརྟག་པ་གཉིས། གཉིས་པ་གསོ་ཚུལ་རྣམ་པ་དགུ། གསུམ་པ་ལ། ཞི་བྱེད་ཐང་ཕྱེ་རིལ་བུ་སྡེ་གུ་སྨན་མར་ཐལ་སྨན་ཁཎྜ་སྨན་ཆང་སྡེ་ཚན་བརྒྱད། དེའི་ལོག་གནོན་རིན་པོ་ཆེའི་སྦྱོར་བ། ཐུག་ཕྲད་སྔོ་སྦྱོར་གྱི་སྡེ། སྦྱོང་བྱེད་</span><span class="front-title">སྔོན་འགྲོ་སྣུམ་འཆོས། བཤལ་སྐྱུགས་སྣ་སྨན་འཇམ་རྩི་ནི་རུ་ཧ་སྟེ་དངོས་གཞི་ལས་ལྔ། ལོག་གནོན་རྩ་སྦྱོང་སྟེ་བདུན། དཔྱད་ལ་གཏར་སྲེག་དུག་ལུམ་བྱུགས་པ། ལོག་གནོན་ཐུར་མའི་དཔྱད་བཅས་ཉི་ཤུ་རྩ་གསུམ། ཐལ་སྨན་སོགས་ཕྱི་མ་ལྔ་ཞི་བྱེད་རྩ་བའི་སྡེ་ཚན་ལྔར་འདུས་པས་ལག་ལེན་བཅོ་བརྒྱད་ཀྱི་གྲངས་སུ་དྲིལ་བ་ཡིན་ནོ། །</span></p>
			<p id="_idParaDest-98" class="tibetan-sabche1"><span class="tibetan-sabche">གཉིས་པ་གསོ་བའི་ཚུལ་བཞི་རྒྱས་པར་བཤད་པ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གསོ་བྱ་གང་ཕྱིར་ལུས་དང་གང་གསོ་ནད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསོ་བྱེད་སྤྱོད་ལམ་ཟས་སྨན་དཔྱད་རྣམས་ཏེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསོ་ཐབས་ནད་མེད་གནས་དང་རྣམ་འགྱུར་གསོ། །</span></p>
			<p class="tibetan-root-text_tibetan-root-text-last-line"><span class="tibetan-root-text">གསོ་མཁན་རྩ་བ་ཡན་ལག་བཅས་པས་བསྡུས། །</span></p>
			<p class="tibetan-commentary-non-indent"><span class="front-title">གོང་དུ་སྨོས་པའི་བཤད་པའི་རྒྱུད་ཀྱི་སྡོམ་ཉིད་གསོ་རིག་སྤྱིའི་མདོ་ཆིངས་ཆེན་པོ་ཡིན་པས་དེ་ཉིད་ཅུང་ཟད་བཀྲོལ་ན། གསོ་བྱའི་ཡུལ་ལ་གང་གི་ཕྱིར་གསོ་བ་ལུས། གང་ཞིག་གསོ་བ་དེ་ལས་འབྱུང་བའི་ནད་གཉིས། གསོ་བྱེད་ཀྱི་གཉེན་པོ་སྤྱོད་ལམ་ཟས་སྨན་དཔྱད་དང་བཞི། ནད་དེ་གཉེན་པོས་ཇི་ལྟར་གསོ་བའི་ཚུལ་ལམ་ཐབས་ལ་ནད་མེད་རིང་དུ་གནས་པ་དང༌། རྣམ་འགྱུར་གསོ་བའི་ཐབས་གཉིས། གསོ་བྱེད་ཀྱི་མཁན་པོ་སྨན་པ་རྩ་བ་བཞི་ལ་ཡན་ལག་བཅུ་གཅིག་ལྡན་པ་དང་བཅས་པས་གསོ་རིག་གི་ལུས་ཡོངས་སུ་རྫོགས་པ་བསྡུས་སོ། །</span></p>
			<p id="_idParaDest-99" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་བཞི། གསོ་བྱ། གསོ་བྱེད། གསོ་ཐབས། གསོ་མཁན་ནོ། །དང་པོ་༼གསོ་བྱ་༽ལ་གཉིས། ལུས་དང༌། ནད་དོ། །དང་པོ་༼ལུས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལུས་ལ་རྒྱུ་རྐྱེན་རྟགས་ཀྱིས་ཆགས་ཚུལ་རྟོགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འདྲ་དཔེ་ཉམས་སྦྱར་ལུས་ཟུངས་རྩ་ཡི་གནད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བུ་གའི་གནས་ལུགས་གནོད་བྱ་གནོད་བྱེད་ཀྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཚན་ཉིད་ལས་དབྱེ་འཇིག་ལྟས་གཏན་ལ་དབབ། །</span></p>
			<p class="tibetan-commentary-non-indent"><span class="front-title">གང་གི་དོན་དུ་གསོ་བ་ལུས་ལ་ཆགས་པའི་རྒྱུ་དཀར་དམར་རྣམ་ཤེས་གསུམ། ༼༡༽ འཕེལ་བའི་རྐྱེན་ལྟེ་འཁོར་དང་བུ་སྣོད་ཀྱི་རྩ་ལས་བྱུང་བའི་བཅུད་བཙའ་བའི་རྟགས་དང་བཅས་པས་ཆགས་༡པའི་ཚུལ་རྟོགས། ༼༢༽ རྟེན་ཁང་བཟང་བརྟེན་པ་རྒྱལ་བློན་བཙུན་འབངས་དང་བཅས་པའི་༢འདྲ་དཔེ་སྦྱར་བས་ལུས་གནས་ཀྱི་ཉམས་ཤེས། ནད་དང་དྭངས་སྙིགས་ཤ་རུས་ལ་སོགས་པའི་ལྡང་ཚད་ལུས་ཟུངས་ཀྱི་གནས་ལུགས། ཆགས་སྲིད་འབྲེལ་བ་ཚེ་སྟེ་འབྲེལ་བ་རྩའི་གནས་ལུགས། ཤ་ཚིལ་རུས་པ་ཆུ་རྒྱུས་དོན་སྣོད་རྩའི་གནད་བདུན་ཏེ་གཉན་པ་གནད་ཀྱི་གནས་ལུགས། ཕྱི་ནང་དྭངས་སྙིགས་ཟས་ཀྱི་རྒྱུ་ལམ་བུ་གའི་༣གནས་ལུགས་བཞིས་ལུས་ཀྱི་གནས་ལུགས་རྟོགས། གནོད་བྱ་ཁམས་ལ་ལུས་ཟུངས་བདུན་དང་དྲི་མ་གསུམ། གནོད་</span><span class="front-title">བྱེད་ཉེས་པ་རླུང་མཁྲིས་བད་ཀན་ནང་གསེས་དབྱེ་བ་བཅོ་ལྔ་དང་བཅས་སོ། །གྲུབ་ཚུལ་རང་བཞིན་མེ་དྲོད་ལྟོ་བ་གནས་པ་བྱེད་ལས་མཚན་ཉིད་ཀྱི་སྒོ་ནས་ལུས་ཀྱི་༤མཚན་ཉིད་རྟོགས། སྤྱིར་སྒོ་གསུམ་དགེ་མི་དགེ་ལུང་མ་བསྟན་ལ་སྤྱོད་ཅིང་བྱེ་བྲག་དབང་པོ་ལྔ་ཡིས་རང་གི་ཡུལ་ལ་སྤྱོད་པ་༥ལུས་ཀྱི་ལས་དང༌། རྟེན་ཕོ་མོ་མ་ནིང༌། ན་ཚོད་རྒན་བྱིས་དར་མ། རང་བཞིན་ཉེས་གསུམ་སོ་སོའི་མི། ནད་རྣམ་པར་མ་གྱུར་པ་དང་གྱུར་པའི་༦དབྱེ་བས་དེ་དག་རྟོགས། རིང་བ་ཉེ་བ་མ་ངེས་ངེས་པ་ཅན་བཞིས་ལུས་༧འཇིག་པའི་ལྟས་གཏན་ལ་དབབ་པ་སྟེ་ནང་གསེས་དུ་མ་དང་བཅས་པའི་རྣམ་གྲངས་བདུན་གྱིས་གང་གསོ་བ་ལུས་ཀྱི་གནས་ལུགས་ལ་མཁས་པར་བྱའོ། །</span></p>
			<p id="_idParaDest-100" class="tibetan-sabche1"><span class="tibetan-sabche">གཉིས་པ་༼ནད་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ནད་ལ་དུག་གསུམ་ཉེས་གསུམ་ཉེ་རིང་རྒྱུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐྱེ་མཆེད་གསོག་ལྡང་སློང་རྐྱེན་སྐྱེད་བྱེད་དེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལམ་དྲུག་ཞུགས་པའི་མཚན་ཉིད་འཕེལ་ཟད་འཁྲུགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྒྱུ་དང་རྟེན་དང་རྣམ་པའི་སྒོ་ནས་དབྱེ། །</span></p>
			<p class="tibetan-commentary-non-indent"><span class="front-title">གང་གསོ་བ་ནད་ལ། རིང་རྒྱུ་མ་རིག་པ་ལས་བྱུང་བའི་དུག་གསུམ་དང་ཉེ་བའི་རྒྱུ་དེས་བསྐྱེད་པའི་ཉེས་པ་གསུམ་ནི་༡ནད་ཀྱི་རྒྱུ། དུས་དབང་པོ་སྤྱོད་ལམ་དམན་ལྷག་ལོག་པ་སྐྱེ་མཆེད་ཀྱི་རྐྱེན། རྒྱུ་ངོ་བོ་དུས་ཀྱི་སྒོ་ནས་གསོག་ལྡང་ཞི་གསུམ་བྱེད་པ་གསོག་ལྡང་གི་རྐྱེན། ཐུན་མོང་ཁྱད་པར་སློང་བའི་རྐྱེན་ཏེ་ནད་སྐྱེད་བྱེད་༢ཀྱི་རྐྱེན་</span><span class="front-title">གསུམ། ཉེས་གསུམ་རང་གནས་འཕང་བྱའི་ཡུལ་ལ་འཕེན་བྱེད་ཀྱི་རྐྱེན་བཞིས་འཕངས་པ་འཇུག་སྒོའི་ལམ་དྲུག་ཏུ་ཞུགས་ནས་རང་གནས་སུ་རྟེན་པ་ནད་༣འཇུག་ཚུལ། ཞུགས་ནས་ནང་ལུས་ཟུངས་དྲི་མ་གསུམ་པོ་ལྡང་ཚད་ལས་འཕེལ་བ་དང་ཟད་པ་དང་ཕན་ཚུན་འཁྲུགས་པ་གསུམ་པོ་ནད་ཀྱི་༤མཚན་ཉིད། སྔོན་གྱི་ལས། ཚེ་འདིའི་ཉེས་པ། དེ་གཉིས་འདྲེས་པ་ལས་འབྱུང་བ་སྟེ་རྒྱུའི་དབྱེ་བ་གསུམ། སྐྱེས་པ་བུད་མེད་བྱིས་པ་རྒས་པ་ཀུན་ཁྱབ་ཐུན་མོང་སྟེ་རྟེན་གྱི་དབྱེ་བ་ལྔ། ཕྱི་མ་ལ་ཉེས་པ་གཙོ་བོ་རིགས་དང་གནས་ཀྱི་དབྱེ་བ་གསུམ། ནང་གསེས་དང་བཅས་པ་གནོད་བྱ་ཉི་ཤུ་རྩ་ལྔ་ལ་རྐྱང་པ་ལྡན་འདུས་འདྲེས་པའི་རིགས་ཀྱི་རྣམ་པའི་སྒོ་ནས་དབྱེ་བ་གྲངས་མེད་པ་རྣམས་ནི་༥ནད་ཀྱི་དབྱེ་བ་སྟེ་རྣམ་གྲངས་ལྔ་ཡི་སྒོ་ནས་གསོ་བྱ་ནད་ཀྱི་མཚན་ཉིད་ལེགས་པར་རྟོགས་པར་བྱའོ། །</span></p>
			<p id="_idParaDest-101" class="tibetan-sabche1"><span class="tibetan-sabche">གཉིས་པ་གསོ་བྱེད་ཀྱི་ཚུལ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྤྱོད་ལམ་རྒྱུན་སྤྱོད་དུས་སྤྱོད་གནས་སྐབས་ཏེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཟས་ཚུལ་བསྡམ་དང་ཟས་ཚོད་རན་པར་བཟའ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྨན་ལ་རོ་ནུས་ཞུ་རྗེས་སྦྱོར་བའི་ཐབས། །</span></p>
			<p class="tibetan-root-text_tibetan-root-text-last-line"><span class="tibetan-root-text">འཇམ་རྩུབ་དྲག་དཔྱད་དེ་ཡི་ཆ་བྱད་བཅས། །</span></p>
			<p class="tibetan-commentary-non-indent"><span class="front-title">ནད་གསོ་བྱེད་གཉེན་པོ་རྣམས་ཀྱི་ཐོག་མར་གལ་ཆེ་བ་༡བྱ་བ་སྤྱོད་ལམ་གྱི་གནས་ལ། ཚེ་རྐྱང་འཇིག་རྟེན་པ་དང་དམ་པ་རྣམས་ཀྱི་རྒྱུན་དུ་སྤྱོད་པ། དུས་དྲུག་ཏུ་གསོག་ལྡང་གི་གཉེན་པོ་བསྟེན་པའི་དུས་སྤྱོད། ནད་མི་སྐྱེ་བ་དང་སྐྱེས་པ་ཞི་བའི་གནས་སྐབས་ཀྱི་སྤྱོད་ལམ་སྟེ་གསུམ། ༢འཚོ་བ་ཟས་ལ། བཟའ་བྱའི་ཟས་དང་བཏུང་བྱའི་</span><span class="front-title">སྐོམ་གྱི་ཚུལ་ལམ་རྣམ་གྲངས་ཤེས་པར་བྱ་བ། ལུས་ལ་མི་འཕྲོད་པ་བསྡམ་པར་བྱ་བ། ཟས་ཀྱི་ཚོད་རན་པར་བཟའ་བ་གསུམ། ༣སྦྱོར་བ་སྨན་ལ་རོ་དྲུག་ནུས་པ་བརྒྱད་ལས་སྐྱེས་པའི་ཡོན་ཏན་བཅུ་བདུན་ཞུ་རྗེས་གསུམ་རྣམས་ནད་ཀྱི་འབྱུང་བའི་གཉེན་པོར་སྤྲད་པའི་རོ་སྡེབས་སྦྱོར་བ་ལྔ་བཅུ་རྩ་བདུན་དང་རྐྱང་པ་དྲུག་བཅས་དྲུག་ཅུ་རྩ་གསུམ་ནི་སོ་སོར་འཕེལ་ཟད་བདུན་ཅུ་རྩ་བཞིའི་གཉེན་པོར་སྦྱར་ཞིང༌། ནུས་པར་སྦྱོར་བ་ཞི་སྦྱོང་གཉིས་ནད་རིགས་སྤྱིའི་གཉེན་པོར་སྦྱོར་བའི་ཐབས་ལ་མཁས་པར་བྱ་བ་དང༌། ༼༤༽ ༤ཆ་བྱད་དཔྱད་ལ། འཇམ་པོའི་དཔྱད་དུག་ལུམ་བྱུགས་པ། རྩུབ་པའི་དཔྱད་གཏར་སྲེག་དབུག་པ། དྲག་པོའི་དཔྱད་འདྲལ་གཅོད་འདྲུད་དང་འབྱིན་པ་བཞི། དེ་དག་གི་ཆ་བྱད་ཟུག་རྔུ་བརྟག་པའི་དཔྱད་ཁབ་མགོ་སོགས་བཅུ་བཞི། ཟུག་རྔུ་འབྱིན་པ་སེང་གེ་ཁ་སོགས་སྐམ་པའང་རིགས་དྲུག</span><span class="front-title"> ཤ་འདྲལ་ཁྲག་དབྱུང་བྱེའུའི་སྒྲོ་འདྲ་སོགས་བཙག་བུའི་སྡེ་དྲུག བཙག་དབུགས་འདྲེན་དཔྱད་སྦུབས་ཐུར་སྨྱུ་གུ་ལ་སོགས་ཐུར་མ་དགུ། གཅེའུ་རྔབས་ར་བུམ་པ་ལ་སོགས་ཆ་བྱད་ཕྲན་བུ་དང་བཅས་པ་སྟེ། དེ་དག་གིས་རྣམ་པར་གྱུར་པའི་ནད་ཀྱི་རིགས་སྙིང་རྗེས་གསོ་བ་ལ་བརྩོན་པར་བྱའོ། །</span></p>
			<p id="_idParaDest-102" class="tibetan-sabche1"><span class="tibetan-sabche">གསུམ་པ་༼གསོ་ཐབས་༽ལ་གཉིས། ནད་མེད་གནས་ཤིང་འཚོ་བ་དང༌། ན་བ་གསོ་བར་བྱ་བའོ། །</span><span class="tibetan-sabche">དང་པོ་༼ནད་མེད་གནས་ཤིང་འཚོ་བ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ནད་མེད་བདེར་གནས་རྒས་པའི་ནད་ལས་བསྲིང༌། །</span></p>
			<p class="tibetan-commentary-non-indent"><span class="front-title">རྣམ་པར་མ་གྱུར་པ་ནད་མེད་ཀྱི་ཐ་མལ་གྱི་ལུས་པོ་མིན་པར་གནས་པ་དང་རིང་དུ་འཚོ་ཞིང་བདེ་བར་གནས་པའི་ཐབས་མཆོག་ནད་ཀྱི་རྒྱུ་རྐྱེན་སྤང་བ་ལ་བསླབ། ལོ་ཟླ་མང་དུ་འདས་པས་ལུས་ཟུངས་ཀྱི་སྟོབས་འགྲིབ་སྟེ་རྟེན་རྙིང་ནས་རྒས་པས་ཚེ་ཟད་པར་ཉེ་བ་ལ་བཅུད་ལེན་གྱི་སྦྱོར་བས་སྟོབས་སྐྱེད་ཅིང་ཚེ་བསྲིང་བར་བྱའོ། །</span></p>
			<p id="_idParaDest-103" class="tibetan-sabche1"><span class="tibetan-sabche">གཉིས་པ་༼</span><span class="tibetan-sabche">ན་བ་གསོ་བར་བྱ་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ན་བ་རྒྱུ་དང་མཚན་ཉིད་ཕན་གནོད་བསྟེན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ངན་གཡོ་སྐྱོན་དང་སྤང་བླང་མུ་བཞིས་བརྟག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྤྱི་དང་བྱེ་བྲག་ཁྱད་པར་ཚུལ་གྱིས་གསོ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐུན་མོང་ཁྱད་པར་གསོ་བའི་ཐབས་ལྡན་བྱ།</span></p>
			<p class="tibetan-commentary-non-indent"><span class="front-title">ན་བ་གསོ་བའི་ཐོག་མར་</span><span class="tibetan-sabche">ངོས་བཟུང་རྟགས་ལ་མཁས་པར་</span><span class="front-title">བྱ་དགོས་པས། ༼༡༽ དེའང་སློང་བྱེད་རྒྱུ། ༼༢༽ མཚན་ཉིད་རྟགས། ༼༣༽ ཕན་གནོད་གོམས་པ་བསྟེན་པ་གསུམ་གྱིས་ཉེས་པ་དངོས་སུ་བརྟག ངན་གཡོ་སྐྱོན་ཏེ་ཐབས་ཀྱི་སྒོ་ནས་མི་ཤེས་པའི་གྲགས་པ་མི་</span><span class="front-title">ཕོག་པར་བརྟག ན་བ་ཐམས་ཅད་འཚོ་བ་མ་ཡིན་ཅིང་ཐམས་ཅད་འཆི་བའང་མ་ཡིན་པས་གསོ་སླ་བ་དང་གསོ་དཀའ་བ་དང་གསོ་རུང་བ་ཙམ་དང་སྤང་བར་བྱ་བ་སྟེ་སྤང་བླང་མུ་བཞིའི་སྒོ་ནས་བརྟག རྟོགས་ནས་ཇི་ལྟར་</span><span class="tibetan-sabche">གསོ་བར་བྱེད་པ་</span><span class="front-title">ལ་གསོ་ཚུལ། གསོ་ཐབས་གཉིས།</span></p>
			<p id="_idParaDest-104" class="tibetan-sabche1"><span class="tibetan-sabche">དང་པོ་༼གསོ་ཚུལ་༽ལ་གསུམ།</span></p>
			<p class="tibetan-commentary-non-indent"><span class="front-title">ཉེས་གསུམ་གསོག་དུས་ཞི་བྱེད་དང་ལྡང་དུས་སྦྱོང་བྱེད་ཀྱིས་བཅོས་ཤིང་ཞི་བའི་སྐབས་སུ་མི་འཁྲུག་པར་བྱ་བ་སྤྱིའི་</span><span class="tibetan-footnote-reference">༡</span><span class="front-title">གསོ་ཚུལ། མ་ཞུར་བཅས་པ་དང་རྐྱང་པ་དང་གཞན་དབང་ཅན་གསུམ་གང་མཚམས་སུ་བཅོས་པ་བྱེ་བྲག་གི་</span><span class="tibetan-footnote-reference">༢</span><span class="front-title">གསོ་ཚུལ། </span><span class="tibetan-sabche">མ་རྟོགས་དོགས་པ་དང་བཅས་པ་ལ་</span><span class="tibetan-footnote-reference">༡</span><span class="front-title">སད་མདའ་བཏང་བ། ངོས་ཟིན་ངེས་པ་རྙེད་ནས་སྨན་དཔྱད་</span><span class="tibetan-footnote-reference">༢</span><span class="front-title">ངོས་སུ་སྦྱོར་བ། གཉེན་པོའི་ཐོག་</span><span class="front-title">ཏུ་མི་འབབ་པ་ལ་ནད་ལམ་དུ་</span><span class="tibetan-footnote-reference">༣</span><span class="front-title">གཟུང་བ། སྔར་བཅོས་དམན་ལྷག་ལོག་པ་ལ་གཉེན་པོ་</span><span class="tibetan-footnote-reference">༤</span><span class="front-title">བསྒྱུར་བ། ཤིན་ཏུ་སྟོབས་ཆེན་གྱི་ནད་ལ་གཉེན་པོ་རྩལ་</span><span class="tibetan-footnote-reference">༥</span><span class="front-title">སྤྲུགས་པ། ནད་སྟོབས་ཆུང་ངུའི་རིགས་ལ་གཉེན་པོ་ཆ་ཡིས་</span><span class="tibetan-footnote-reference">༦</span><span class="front-title">བསྐྱེད་པ། ཉེས་གསུམ་རྐྱང་པའི་ནད་ལ་གཉེན་པོ་གཞན་</span><span class="tibetan-footnote-reference">༧</span><span class="front-title">གནོད་མེད་པ། ལྡན་པ་དང་འདུས་པའི་ནད་ལ་འདུ་བ་ཆ་སྙོམས་སུ་</span><span class="tibetan-footnote-reference">༨</span><span class="front-title">བཅོས་པ། ཐམས་ཅད་ལའང་བཅོས་བྱ་འཆོས་བྱེད་འཚམས་ཤིང་</span><span class="tibetan-footnote-reference">༩</span><span class="front-title">མ་ནོར་བ་སྟེ་ཁྱད་པར་གྱི་གསོ་ཚུལ་དགུ་ཡིས་ནད་རྣམས་གསོ་བར་བྱ་ཞིང༌། ཐུན་མོང་གསོ་ཡུལ་ཟུངས་ཟད་སོགས་བརྟ་བར་བྱ་བ་དང༌། ཚོ་ཆེས་སོགས་ཉམས་དམད་པའི་ཐབས་གཉིས། ཁྱད་པར་ཚ་བ་བསིལ། གྲང་བ་དྲོད། རླུང་སྣུམ་དྲོ་སོགས་ཉེས་གསུམ་སོ་སོར་</span><span class="tibetan-sabche">གསོ་བའི་ཐབས་</span><span class="front-title">དང་ལྡན་པར་བྱའོ། །</span></p>
			<p id="_idParaDest-105" class="tibetan-sabche1"><span class="tibetan-sabche">བཞི་པ་༼</span><span class="tibetan-sabche">གསོ་མཁན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྨན་པ་རྒྱུ་དྲུག་མཆོག་གྱུར་ལས་ལ་མཁས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རང་གཞན་འཕྲལ་ཡུན་བདེ་ལེགས་འབྲས་བུར་སྤྱོད། །</span></p>
			<p class="tibetan-commentary-non-indent"><span class="front-title">གསོ་བའི་བྱ་བ་བྱེད་པའི་སྨན་པའི་མཚན་ཉིད་ཀྱང་རྒྱུ་དྲུག་དང་ལྡན་པ་སྟེ། ༼༡༽ བློ་གྲོས་ཆེ་བ་བློ་བརྟན་པ་བློ་གཟེག་པ་སྟེ་བློ་དང་ལྡན་པ། ༼༢༽ བྱམས་པ་དང་སྙིང་རྗེར་ལྡན་པ་བསམ་པ་དཀར་བ། ༼༣༽ བློ་བཞག་དྲུག་གཟུང་བྱ་གཉིས་ཤེས་པ་གསུམ་སྟེ་དམ་ཚིག་དང་ལྡན་པ། ༼༤༽ ལག་པ་བཟོ་ངག་ཚིག་སྙན་རིག་པ་བཀྲ་བ་སྟེ་རྣམ་པ་བཟོ་བ། ༼༥༽ བདག་དོན་བསླབ་སྦྱོང་དང་གཞན་དོན་གསོ་དཔྱད་ལ་ལེ་ལོ་མེད་པས་བྱ་བ་ལ་བརྩོན་པ། ༼༦༽ དམ་པའི་མཚན་ཉིད་ལྡན་ཅིང་ཐུན་མོང་གི་ཀུན་སྤྱོད་ལེགས་པ་སོགས་མི་ཆོས་ལ་མཁས་པ་རྣམས་སོ། །དེའང་རིགས་རྒྱུད་མེད་ཅིང་མཐོང་གོམས་ཆུང་བ་སོགས་ཐ་</span><span class="front-title">མའི་སྐྱོན་བཅུ་གཉིས་སྤངས་ཤིང་མཆོག་གི་ཡོན་ཏན་རྣམས་དང་ལྡན་པ། ཐུན་མོང་སྒོ་གསུམ་གསོ་དཔྱད་ཀྱི་ལས་དང་ཁྱད་པར་ལྟ་སྒོམ་སྤྱོད་པའི་བྱ་བ་ལ་མཁས་པ་སྟེ། དེ་ལྟ་བུའི་ཚུལ་རྣམས་ཇི་སྐད་བཤད་པ་ལྟར་ཚད་དང་ལྡན་པར་འབྲེལ་བས་རང་གཞན་གཉིས་ཀ་འཕྲལ་དང་ཡུན་དུ་བདེ་ལེགས་ཀྱི་འབྲས་བུ་ལ་སྤྱོད་པར་འགྱུར་རོ། །</span></p>
			<p id="_idParaDest-106" class="tibetan-sabche1"><span class="tibetan-sabche">གཉིས་པ་རིག་གནས་ཆུང་བ་བཤད་པ་ལ་གཉིས། མཚམས་སྦྱར་བ་དང༌། དངོས་སོ། །དང་པོ་༼མཚམས་སྦྱར་བ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རིག་གནས་ཆུང་བ་ལྔ་རུ་གྲགས་པ་ལས། །</span></p>
			<p class="tibetan-commentary-non-indent"><span class="front-title">རིག་གནས་ཆུང་བ་ལྔར་གྲགས་པ་འདི་ལ་བཞེད་ཚུལ་འགའ་ཞིག་སྣང་ཡང༌། མངོན་པར་འབྱུང་བའི་རྒྱུད་ལས། </span><span class="tibetan-external-citations">བྱང་ཆུབ་སེམས་དཔའ་སེམས་ཅན་འདུན་པར་བྱ་བའི་ཕྱིར་གཞན་དག་ལ་སྙན་པར་དངགས་པའི་བསྟན་བཅོས་དང༌། མིང་གཅིག་དོན་དུ་མར་འཇུག་པ་དང༌། དོན་གཅིག་ཉིད་ཀྱང་མིང་གི་རྣམ་གྲངས་དུ་མས་མངོན་པར་བརྗོད་པའི་བསྟན་བཅོས་དང༌། ལྕི་བ་དང་ཡང་བའི་ཡི་གེ་བསྒྱུར་པ་དང་སྤེལ་བའི་སྒོ་ནས་ཚིགས་སུ་བཅད་པ་སྡེབ་པའི་བསྟན་བཅོས་དང༌། མདོ་འཛིན་པ་དང༌། བཞད་གད་དང༌། སྐད་དུ་མ་གཞན་དུ་བསྒྱུར་པས་འགྲོ་བ་དགའ་བར་བྱེད་པ་ཟློས་གར་གྱི་བསྟན་བཅོས་དང༌། གྲངས་ཀྱི་རིག་པས་གཞལ་ཏེ་ངོ་མཚར་བར་སྟོན་པ་རྩིས་ཀྱི་བསྟན་བཅོས་རྣམས་ཀྱང་བསླབ་པར་བྱ་སྟེ། བྱང་ཆུབ་</span><span class="tibetan-external-citations">སེམས་དཔའ་དེ་ནི་བླ་ན་མེད་པ་ཡང་དག་པ་རྫོགས་པའི་བྱང་ཆུབ་འཐོབ་པར་འདོད་པའི་ཕྱིར་རོ་</span><span class="front-title">ཞེས་གསུངས་པ་ལྟར་ཕྱིས་ནས་ཆབས་གཅིག་བཞེད་པར་སྣང་བ་ལས། ཞེས་མཚམས་སྦྱར་བའོ། །</span></p>
			<p id="_idParaDest-107" class="tibetan-sabche1"><span class="tibetan-sabche">གཉིས་པ་༼དངོས་༽ལ་ལྔ། སྐར་རྩིས། སྙན་དངགས། སྡེབ་སྦྱོར། མངོན་བརྗོད། ཟློས་གར་རོ། །དང་པོ་༼སྐར་རྩིས་༽ལ་བཞི། སྤྱིའི་དོན། ནང་གི་ངེས་པ། ཕྱི་རོལ་གྱི་བརྩི་བའི་གཞི། ཇི་ལྟར་བརྩི་བའི་ཚུལ་བཤད་པའོ། །དང་པོ་༼སྤྱིའི་དོན་༽</span><span class="tibetan-sabche">ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཀུན་རྫོབ་བླང་དོར་སྟོན་པའི་སྐར་རྩིས་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ཉིད་སྟོང་པ་རགས་སྣང་བརྩི་བའི་གཞི། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྟེན་འབྲེལ་གྲངས་ཀྱི་རིག་པ་བརྩི་བའི་ཚུལ། །</span></p>
			<p class="tibetan-commentary-non-indent"><span class="front-title">དེའང་ཀུན་རྫོབ་ཀྱི་གྲངས་དང་གནས་ཚུལ་ལ་མི་རྨོངས་པས་བླང་དོར་མ་འཆུག་པར་སྟོན་པར་བྱེད་པ་ནི་དགོས་པའོ། །དགོས་པ་དེ་ལྡན་གྱི་སྐར་རྩིས་ཞེས་གྲགས་པ་ལ་ཕྱི་ནང་གི་ལུགས་གཉིས་ལས་འདིར་རྒྱུད་ཀྱི་རྒྱལ་པོ་ལས་གསུངས་པའི་རྗེས་སུ་འབྲངས་པ་ནི་ཆེས་དགོས་པ་དང་བཅས་པ་ཡིན་པས། དེ་ལྟར་ན་ཐོག་མར་ནང་གི་ངེས་པ་ཤེས་པ་གལ་ཆེ་བས། དེ་ཁོ་ན་ཉིད་སྟོང་པ་སྤྲོས་བྲལ་གྱི་གནས་ལུགས་དེ། འཁྲུལ་ཚུལ་མ་རིག་པས་བསླད་པའི་དབང་གིས་ཡུལ་ཡུལ་ཅན་ནམ་ཕྱི་ནང་སོགས་</span><span class="front-title">གཉིས་ཆོས་དང༌། རྩ་རླུང་ཐིག་ལེའམ་ཉི་ཟླ་སྒྲ་གཅན་གྱིས་མཚོན་གསུམ་ཆོས་སོགས་རགས་སྣང་མཐའ་ཡས་པར་སྒྲོ་བཏགས་པའི་སྣང་ཆ་ཙམ་ནི་སོ་སྐྱེ་རྣམས་ཀྱིས་བརྩི་བྱའི་གཞི་དང༌། རྟེན་ཅིང་འབྲེལ་བར་འབྱུང་བའི་གྲངས་ཀྱི་རིག་པ་ནི་རྩི་བའི་ཚུལ་ལམ་རྩི་བྱེད་ཡིན་ནོ། །</span></p>
			<p id="_idParaDest-108" class="tibetan-sabche1"><span class="tibetan-sabche">གཉིས་པ་༼ནང་གི་ངེས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དབུ་མའི་དབུགས་ལས་གཟའ་ཡི་རྐང་པ་འབྱུང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དུས་བཞིའི་མཐའ་རུ་དེ་དག་སྟོང་པར་འཇུག །</span></p>
			<p class="tibetan-root-text_tibetan-root-text-last-line"><span class="tibetan-root-text">སླར་ཡང་རྟོག་པས་དུས་ཀྱི་ངེས་པ་འཆར། །</span></p>
			<p class="tibetan-commentary-non-indent"><span class="front-title">དབུ་མའི་དབུགས་ནི་ཡེ་ཤེས་ཀྱི་རླུང་སྟེ་དབུ་མ་ལ་བརྟེན་ནས་རྩ་གཞན་མངོན་པར་</span><span class="front-title">སྐྱེ་བ་ལྟར་ཡེ་རླུང་ལ་བརྟེན་ནས་ལས་ཀྱི་རླུང་འབྱུང་བ་ལྔའི་བདག་ཉིད་སྐྱེ་བའམ་རྒྱུ་བར་བྱེད། གཡོན་རྐྱང་མ་ལ་བརྟེན་ཏེ་སྙིང་སྟོབས་ཀྱི་རང་བཞིན་གཟུང་བ་ཡུལ་གྱི་ཆ་བསྐྱེད་པ་ནམ་མཁའ་རླུང་མེ་ཆུ་སའི་རིམ་པས་ཞི་གཟའ་ལྔ་རྒྱུ་ལ། གཡས་རོ་མ་ལ་བརྟེན་ཏེ་འཛིན་པ་བདག་རྟོག་གི་ཆ་གཙོ་བོར་བསྐྱེད་པ་རྡུལ་གྱི་རང་བཞིན་ས་ཆུ་མེ་རླུང་ནམ་མཁའི་རིམ་པས་དྲག་གཟའ་ལྔ་རྒྱུ་བའི་ཕྱིར། ཕྱི་རོལ་འཇིག་རྟེན་གྱི་ཁམས་ལ་ཡང་མེ་རླུང་གི་གྲངས་བཞིན་དུ་གཟའ་རྣམས་ཀྱི་དལ་རྐང་མྱུར་རྐང་སོགས་འབྱུང་ངོ༌། །དུས་བཞིའི་མཐའ་རུ་གཟའ་དེ་དག་སྟོང་པར་འཇུག་པའི་ལོ་གྲངས་སོགས་གོང་དུ་སྨོས་པ་ལྟར་ནང་ལུས་དང་སྦྱར་ན་སྐྱེས་བུ་ལང་ཚོ་རྒྱས་ཤིང་ནད་ལ་སོགས་པས་མ་གཟིར་བ་ཞིག་མཚན་གཞིར་བྱས་ཏེ་རྩ་རྐྱང་མ་ལ་བརྟེན་ཏེ་སྣ་གཡོན་ནས་དང་པོར་ནམ་མཁའ་རླུང་མེ་ཆུ་ས་སྟེ་འབྱུང་བ་བསྐྱེད་པའི་རིམ་པས་</span><span class="front-title">དཀྱིལ་འཁོར་རེ་ལ་སུམ་བརྒྱ་དྲུག་ཅུ་སྟེ་དཀྱིལ་འཁོར་ལྔ་རྒྱུ་ལ། དེ་ནས་རོ་མ་ལ་བརྟེན་ཏེ་གཡས་སུ་ས་ཆུ་མེ་རླུང་ནམ་མཁའ་སྟེ་འབྱུང་བ་སྡུད་པའི་རིམ་པས་ལུགས་ལྡོག་ཏུ་དཀྱིལ་འཁོར་ལྔ་རྒྱུ་སྟེ། དཀྱིལ་འཁོར་རམ་འཕོ་ཆུང་རེ་ལ་སུམ་བརྒྱ་དྲུག་ཅུ་དང༌། དཀྱིལ་འཁོར་ལྔ་རྫོགས་པ་ནི་འཕོ་ཆེན་ཡིན་པས་དེ་ལ་དབུགས་སྟོང་དང་བརྒྱད་བརྒྱ་འབྱུང༌། དེ་ལྟར་སྐྱེད་སྡུད་ཀྱི་བྱ་བ་གཉིས་རྫོགས་པས་འཕོ་ཆེན་གཉིས་ཀྱི་མཚམས་སུ་ནང་དུ་དབུ་མ་ལ་འཇུག་སྟེ། འཇིག་རྟེན་ཆགས་ཤིང་ཞིག་པའི་བྱ་བ་རྫོགས་ནས་སྟོང་པར་གནས་པའམ། གཟའ་རྣམས་ཀྱི་དཀྱིལ་འཁོར་རྫོགས་པ་ན་སྟོང་པ་ལ་འཇུག་པ་དང༌། ལུས་ཅན་རྣམས་སྐྱེ་འཆིའི་གནས་སྐབས་ཀྱི་འོག་ཏུ་རང་བཞིན་འོད་གསལ་དུ་འཇུག་པ་ལ་སོགས་པའི་དོན་ནོ། །ཚུལ་དེས་གཡས་ནས་ལུག་སོགས་མི་མཉམ་པའི་ཁྱིམ་གྱི་འཕོ་ཆེན་དྲུག་དང༌། གཡོན་ནས་གླང་སོགས་མཉམ་</span><span class="front-title">པའི་ཁྱིམ་གྱི་འཕོ་ཆེན་དྲུག་སྟེ་དུས་སྦྱོར་གྱི་འཕོ་བ་བཅུ་གཉིས་ལ་དབུགས་ཉི་ཁྲི་ཆིག་སྟོང་དྲུག་བརྒྱར་ལོངས་ཏེ་རང་དབུགས་ཀྱི་ཞག་གཅིག་ཏུ་འཇོག་གོ། །དེས་ན་ནང་དུ་འཕོ་ཆེན་གཉིས་ལ་འབྱུང་བ་བསྐྱེད་སྡུད་རྫོགས་ནས་དབུ་མར་སྟོང་པ་ལ་གཞོལ་བ་བསྟན་པའི་དོན་དང་མུ་སྟེགས་གཞུག་པའི་ཆེད་དུ་མི་ལོ་སྟོང་དང་ཉིས་བརྒྱ་ལ་དབུགས་རེར་བྱེད་པའི་གཙོ་བོ་ནུས་པའི་མིང་ཅན་ཞིག་ཡོད་པ་ལྟར་བཞག་ནས་དེའི་དབུགས་གྲངས་ཀྱི་འཕོ་ཆེན་གཉིས་རྫོགས་པ་ན་ཕྱིར་དུས་ཆེན་པོ་གཅིག་རྫོགས་ཤིང༌། དེའི་འཕོ་མཚམས་སུ་དབུ་མར་འཇུག་པ་དང་ཕྱིར་གཟའ་རྣམས་སྟོང་པ་ལ་འཇུག་པར་སྦྱར་ནས་གསུངས་པའོ། །སྟོང་འཇུག་ལ་མཚུར་ལུགས་པ་རྣམས་ནི་རྒྱུད་ལས་གསུངས་པའི་རང་རྩིས་ཉིད་སྒྲ་ཇི་བཞིན་པར་བཟུང་ལ། ཕུག་ལུགས་པ་རྣམས་དེ་མུ་སྟེགས་ཀྱིས་མི་རྟོག་པའི་ཕྱིར་སྦས་རྩིས་ཡིན་པས་སྒྲ་ཇི་བཞིན་མིན་</span><span class="front-title">པར་བཟུང་ནས་གྲུབ་མཐའི་ཞིབ་རྩིས་གསར་དུ་འཆོས་པར་མཛད་དོ། །སླར་ཡང་སེམས་ཅན་རྣམས་ཀྱི་ཀུན་ཏུ་རྟོག་པའི་དབང་གིས་རླུང་གིས་འཕོ་བ་སྐྱེ་བ་དེ་བཞིན་ཕྱི་རོལ་དུའང་དུས་ཀྱི་ངེས་པ་རིམ་བཞིན་འཆར་བས། དུས་བཞི་སོ་སོའི་ཟད་པ་མེ་སྟག་གི་དབོ་ཟླ་བའི་གནམ་སྟོང་ཉ་ཁྱིམ་གྱི་མཐར་གཟའ་རྣམས་ཀྱི་ལོངས་སྤྱོད་རྣམ་པར་དག་པ་ལ་སྟོང་པར་ཞུགས་པའི་ཐ་སྙད་བྱེད་ཅིང༌། སླར་རབ་བྱུང་གི་ལོའི་ནག་ཟླའི་ཚེས་གཅིག་ནས་ལོ་ཟླ་གཟའ་སྐར་ཐམས་ཅད་ཀྱི་རྟག་པའི་ལོངས་སྤྱོད་གསར་དུ་འཆར་བ་ཡིན་ནོ། །</span></p>
			<p id="_idParaDest-109" class="tibetan-sabche1"><span class="tibetan-sabche">གསུམ་པ་༼ཕྱི་རོལ་གྱི་བརྩི་བའི་གཞི་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ནང་ཉིད་ཇི་ལྟར་ཕྱི་རོལ་སྣང་བ་ལས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བགྲོད་བྱ་ཁྱིམ་སྐར་བགྲོད་བྱེད་གཟའ་རྣམས་སྐྱེས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཉི་མས་ཁྱིམ་སྤྱོད་དུས་བཞི་གཡས་སུ་འཁོར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐར་ཁྱིམ་གོ་ལ་རླུང་འགྲོས་ཉིན་ཞག་རེར། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཡས་སྐོར་གཟའ་རྣམས་རང་འགྲོས་ཡུལ་ལ་སྤྱོད། །</span></p>
			<p class="tibetan-commentary-non-indent"><span class="front-title">ནང་རྡོ་རྗེའི་ལུས་ཀྱི་གནས་ལུགས་ཇི་ལྟ་བར་ཕྱི་རོལ་དུ་སྣང་བ་ལས། ཐོག་མར་བགྲོད་བྱའི་ཡུལ་གོ་ལའི་སྟེང་དུ་ཁྱིམ་བཅུ་གཉིས་རྒྱུ་སྐར་ཉེར་བརྒྱད་རྣམས་ཆགས། དེའི་སྟེང་དུ་བགྲོད་བྱེད་གཟའ་བཅུ་པོ་སྐྱེས། གནམ་ལ་ཉི་མས་ཁྱིམ་བཅུ་གཉིས་པོ་གཡོན་སྐོར་དུ་སྤྱོད་ཅིང་ས་ལ་ལས་ཀྱི་ས་དུམ་བུ་བཅུ་གཉིས་སུ་དུས་བཞི་གཡས་སྐོར་གྱི་ཚུལ་གྱིས་འཕོ་ཞིང་རྒྱུ་སྟེ་འཁོར་བའོ། །དེ་ལྟར་རྒྱུ་སྐར་གྱི་ཁྱིམ་དང་གོ་ལ་</span><span class="front-title">རྣམས་ནི་རླུང་འགྲོས་ལ་བརྟེན་ནས་ཉིན་ཞག་རེ་རེར་གཡས་སུ་བསྐོར་ཅིང༌། གཟའ་རྣམས་ནི་རང་རང་གི་འགྲོས་ཀྱིས་ཡུལ་རྒྱུ་སྐར་ཁྱིམ་གྱི་ལོངས་སྤྱོད་ལ་སྤྱོད་པའོ། །དེའང་གཟའ་གཞན་ནི། རྒྱུ་སྐར་གྱི་སྟེང་དུ་རང་འགྲོས་ཁ་ཤར་དུ་ཕྱོགས་པས་རི་རབ་ལ་གཡོན་སྐོར་གྱིས་རྒྱུ་ལ། སྒྲ་གཅན་ནི་དོན་དམ་པའི་རིགས་པས་བསོད་ནམས་དང་ལྡན་པའི་ཕྱིར་གཟའ་གཞན་གྱི་སྟོབས་འཕྲོག་ཅིང༌། ཁྱིམ་གྱི་རླུང་འགྲོས་བཞིན་དུ་ཁ་ནུབ་ཏུ་ཕྱོགས་ནས་རི་རབ་ལ་གཡས་སྐོར་གྱིས་བསྐོར་ཞིང༌། ནམ་གྲུ་ནས་ཐ་སྐར་གྱི་བར་ལུགས་ལྡོག་ཏུ་སྤྱོད་དོ། །དེའང་སྒྲ་གཅན་ནི་ནང་དུ་དབུ་མ་ཡེ་ཤེས་ཀྱི་ཆ་ཡིན་ལ། དེ་ནི་ཀུན་རྫོབ་འཁྲུལ་བའི་རྣམ་པ་འཇིག་པར་བྱེད་པ་རྡོ་རྗེ་ལྟ་བུའི་ཏིང་ངེ་འཛིན་གྱིས་རྟོགས་པར་བྱ་བ་ཡིན་པའི་རིགས་པས་ཕྱི་འཇིག་རྟེན་གྱི་</span><span class="front-title">ཁམས་ལ་ཡང་གཟའ་གཞན་ནི་གཡོན་དུ་སྤྱོད་ཅིང་སྟོབས་དམན་ལ། སྒྲ་གཅན་བསོད་ནམས་ཀྱི་སྟོབས་ལྷག་པས་སོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">དུས་གསུམ་ཚིགས་མཚམས་མུན་ཅན་ཉི་ཟླ་ཕྲད། །</span></p>
			<p class="tibetan-commentary-non-indent"><span class="front-title">དེས་ན་རང་ལུས་ལ་དབུ་མ་སྟོང་པའི་རང་བཞིན་ཁམས་སྒྲིབ་ཐོགས་དང་བྲལ་བ་ཡར་སྣ་ཆུའི་ཁམས་དཔྱིད་ཀྱི་གོང་བུ་དང་མར་སྣ་མེའི་ཁམས་འབར་བའི་ཐིག་ལེ་དང་ལྡན་པ། ཕྱི་ནང་དག་པ་གཅིག་པའི་ཕྱིར་སྒྲ་གཅན་ཡང་ལུས་སྟོང་པ་ནམ་མཁའི་ཁམས་སྒྲིབ་ཐོགས་དང་བྲལ་ལ། གདོང་ཆུའི་རང་བཞིན་ནག་པོ་མུན་པའི་བདག་ཉིད་དང༌། མཇུག་མ་མེའི་ཁམས་དམར་པོ་འབར་བའི་རང་བཞིན་གཉིས་ནི་སྒྲིབ་བྱེད་ཀྱི་ནུས་པ་ཅན་རགས་པའི་རྣམ་པ་སྟེ། ནང་དུ་རྡུལ་དང་སྙིང་སྟོབས་དང་མུན་པའི་དུས་གསུམ་གྱི་ཐ་མར་མུན་པ་ཆེན་པོའི་རླུང་གིས་རོ་མའི་སྟོབས་འཕྲོག་ཅིང་ས་ཆུ་མེ་རླུང་ནམ་མཁའ་ཡེ་ཤེས་ཀྱི་ཁམས་དྲུག་རྫོགས་པ་ན་རྐྱང་མའི་སྟོབས་འཕྲོག་</span><span class="front-title">པས་ཕྱི་རོལ་དུ་ཟླ་བ་གཉིས་ལ་ཡན་ལག་རེའམ། དུས་རེར་བྱས་པའི་དུས་གསུམ་རྫོགས་པའི་དཀར་ནག་གི་ཚིགས་མཚམས་སུ་མུན་ཅན་ཉི་མ་ལ་འཇུག་ཅིང༌། ཟླ་བ་དྲུག་རྫོགས་པ་ན་ཟླ་བ་ལ་སྒྲ་གཅན་འཇུག་པར་སྣང་བ་དང༌། ཁྱད་པར་ཉི་འཛིན་ལ་རྟེན་འབྲེལ་ཡན་ལག་བཅུ་གཉིས་རིམ་པར་འཁོར་བའི་རེག་པའི་རྟེན་འབྲེལ་གནམ་སྟོང་ལ་འཆར་བ་དགོས་ཏེ། དེ་ཡང་ལུག་གི་ཁྱིམ་ཟླ་ནས་བརྩམས་ཏེ་ཟླ་བ་བཅུ་གཉིས་ལ་ཡན་ལག་རེར་འཇོག་ལ། ཡན་ལག་རེའི་ཉིན་ཞག་དང་པོ་ལ་མ་རིག་པ། གཉིས་པ་ལ་འདུ་བྱེད། གསུམ་པ་ལ་རྣམ་ཤེས། བཞི་པ་ལ་མིང་གཟུགས། ལྔ་པ་ལ་སྐྱེ་མཆེད་དྲུག དྲུག་པ་ལ་རེག་པ། བདུན་པ་ལ་ཚོར་བ། བརྒྱད་པ་ལ་སྲེད་པ། དགུ་པ་ལ་ལེན་པ། བཅུ་པ་ལ་སྲིད་པ། བཅུ་གཅིག་པ་ལ་སྐྱེ་བ། བཅུ་གཉིས་པ་ལ་རྒ་ཤི་དང༌། བཅུ་གསུམ་པ་ལ་མ་རིག་པ་ནས་ཉེར་བཞི་ལ་རྒ་ཤི་དང༌། ཡང་ཉེར་ལྔ་ལ་མ་</span><span class="front-title">རིག་པ་ནས་དྲུག་པ་ལ་རྒ་ཤི། བདུན་པ་ལ་མ་རིག་པ་ནས་བཅོ་བརྒྱད་པ་ལ་རྒ་ཤི་དང༌། བཅུ་དགུ་ལ་མ་རིག་པ་ནས་གནམ་སྟོང་ལ་རྒ་ཤིའོ། །མདོར་ན་གནམ་སྟོང་ལ་རེག་པ་ཡོད་པ་དང་རྒ་ཤི་ཡོད་པ་སྤེལ་མར་འབྱུང་བའི་རེག་པ་ཡོད་པའི་ཚེ་འཛིན་ཏེ་རེག་པའི་ཡན་ལག་དབུས་དེར་སྒྲ་གཅན་རྒྱུ་བ་དེ་ཡིས་ཟླ་བ་ཉི་མ་དག་ནི་འཛིན་པར་འགྱུར། ཞེས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ཉི་ཟླ་རླུང་འགྲོས་ཁྱིམ་ཚེས་ཉིན་ཞག་བྱུང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དུས་གསུམ་མཚམས་བཞི་ཐུན་བརྒྱད་དུས་སྦྱོར་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བཅུ་གཉིས་ཡུད་ཙམ་སུམ་ཅུ་དབུགས་ཉི་ཁྲི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆིག་སྟོང་དྲུག་བརྒྱ་ཆུ་སྲང་སུམ་སྟོང་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">དྲུག་བརྒྱ་ཆུ་ཚོད་དྲུག་ཅུས་གོ་ལ་འཁོར། །</span></p>
			<p class="tibetan-commentary-non-indent"><span class="front-title">ཉི་མ་དང་ཟླ་བ་དང་རླུང་སྟེ་གོ་ལའི་འགྲོས་གསུམ་ལ་བརྟེན་ནས་ཁྱིམ་ཞག་དང༌། ཚེས་ཞག་དང༌། ཉིན་ཞག་རྣམས་བྱུང་ཞིང༌། སྔ་མ་རིང༌། བར་མ་ཐུང༌། ཕྱི་མ་དེ་གཉིས་ཀྱི་བར་ཏེ་ཞིབ་པར་གོང་དུ་བཤད་ཟིན་པ་ལྟར་རོ། །དེའང་ལོ་ཟླ་ལ་སོགས་པ་དུས་རྣམ་པར་གཞག་པའི་གཙོ་བོ་ནི་ཉི་མའི་འགྲོས་ལ་བརྟེན་པ་སྟེ། ཉིན་ཞག་གཅིག་ལ་དུས་སྦྱོར་བཅུ་གཉིས་ཡོད་པའི་དུས་སྦྱོར་བཞི་ལ་དུས་རེ་བྱས་པའི་དུས་གསུམ་དང༌། དུས་སྦྱོར་གསུམ་ལ་ཐུན་མཚམས་རེ་བྱས་པའི་ཐུན་མཚམས་བཞི་དང༌། དུས་སྦྱོར་ཕྱེད་དང་གཉིས་ལ་ཐུན་ཚོད་རེ་བྱས་པའི་ཐུན་ཚོད་བརྒྱད་དང༌། དབྱུ་གུ་ལྔ་ལ་དུས་སྦྱོར་རེ་བྱས་པའི་དུས་སྦྱོར་བཅུ་གཉིས་དང༌། ཆུ་ཚོད་གཉིས་ལ་ཡུད་ཙམ་རེ་བྱས་པའི་ཡུད་ཙམ་སུམ་ཅུ་དང༌། དབུགས་ཉི་ཁྲི་ཆིག་སྟོང་དྲུག་བརྒྱ་</span><span class="front-title">དང༌། དབུགས་དྲུག་ལ་ཆུ་སྲང་དུ་བྱས་པའི་སྲང་སུམ་སྟོང་དྲུག་བརྒྱ་དང༌། ཆུ་སྲང་དྲུག་ཅུ་ཆུ་ཚོད་དུ་བྱས་པའི་ཆུ་ཚོད་དྲུག་ཅུས་ཞག་རེ་བཞིན་གོ་ལ་འཁོར་བར་འགྱུར་ལ། གཟའ་གཞན་ཡང་དེའི་རྗེས་སུ་འབྲངས་པས་འཇིག་རྟེན་དུ་རྒྱུ་ཞིང་ལེགས་ཉེས་ཀྱི་འབྲས་བུ་འབྱིན་པར་བྱེད་དོ། །འདིར་ཞར་བྱུང་ལོ་ཟླའི་འགོ་འཛིན་པའི་ཚུལ་ཡང་མདོ་སྡེ་ཉི་མའི་སྙིང་པོར། </span><span class="tibetan-external-citations">བདག་གིས་རྒྱུ་སྐར་སྨིན་དྲུག་བརྗོད། །ཟླ་བ་ཉ་ཚེ་ཟླ་རངས་འགྱུར། །སྟོན་ཟླ་ཐ་ཆུང་ཞེས་གྲགས་པ། །ལོ་འགོར་བདག་གིས་བརྗོད་པར་བྱ། </span><span class="front-title">།ཞེས་དང་པོར་ལོ་ལ་བཀོད་པའི་གོ་རིམ་གྱིས་རྒྱུ་སྐར་གྱི་དང་པོ་སྨིན་དྲུག་ཡིན་པས་ན་སྨིན་དྲུག་གི་ཟླ་བར་ལོ་འགོར་གསུངས་ཤིང༌། འཇིག་རྟེན་གྱི་གྲགས་པས་དཔྱིད་ར་ལོ་འགོར་བྱེད་པ་ལ་འདུལ་མངོན་ལས་ལུགས་དེ་གཉིས་ཀ་དང༌། ཐ་སྐར་གྱི་ཟླ་བ་ལོ་འགོར་བྱེད་པའང་འབྱུང་ཞིང༌། རྒྱ་རྩིས་པས་ཧོར་ཟླ་དང་པོ་སྟག་དཔྱིད་</span><span class="front-title">རར་བྱས་ནས་དེ་ལོ་འགོར་འཇོག་ཀྱང་དུས་ཀྱི་འཁོར་ལོ་འདིར་འཇིག་རྟེན་ཆགས་པའི་དབང་དུ་བྱས་པའི་ལོ་འགོ་དང༌། ཉི་ཁྱིམ་གཙོ་བོར་བྱས་པའི་ལོ་འགོ་དང༌། དགོས་པ་གཙོ་བོར་བྱས་པའི་ལོ་འགོ་སྟེ་གསུམ་ལས་</span><span class="tibetan-sabche">དང་པོ་ནི།</span><span class="front-title"> དབྱར་འབྲིང་ཀརྚའི་ཟླ་བ་ནས་འཛིན་ཏེ་འཇིག་རྟེན་ཆགས་ནས་ཆེར་མ་ལོན་པ་སྟོན་དཔྱིད་དང་ཉི་ཟླ་སོགས་མེད་པ་ན་ཉི་མ་ནབས་སོའི་བཞི་གསུམ་ཀརྚའི་ཁྱིམ་གྱི་དང་པོ་ནས་ལོངས་སྤྱོད་སྐྱེས་པས་དུས་ཀྱི་དང་པོ་དབྱར་ཡིན་པར་གསུངས་པས་སོ། </span><span class="tibetan-sabche">།གཉིས་པ་ནི།</span><span class="front-title"> ཉི་མ་ལུག་ཁྱིམ་དུ་ཞུགས་པའི་དུས་ཏེ་གཟའ་སྐར་དང་དུས་རྣམས་ཉི་མའི་རྗེས་སུ་འབྲང་ཞིང་དེའི་ཁྱིམ་གྱི་དང་པོ་ལུག་ཡིན་པས་སོ། </span><span class="tibetan-sabche">།གསུམ་པ་ནི།</span><span class="front-title"> ནག་ཟླའི་དཀར་ཚེས་གཅིག་ནས་ལོ་འགོ་འཛིན་པ་སྟེ་དུས་འཁོར་ནས་གསུངས་པའི་ཟླ་བ་ཡིན་པའི་ཕྱིར་རོ། །འདི་དང་འཇིག་རྟེན་པ་དང་ཕྱི་རོལ་པ་ནི་ཡར་ངོ་སྔོན་འགྲོར་</span><span class="front-title">བྱེད་ལ། མངོན་འགྲེལ་ལས་ཟླ་བ་ཐམས་ཅད་ནི་མར་གྱི་ངོ་སྔ་སྟེ་ཞེས་གསུངས་ཤིང༌། སྡོམ་བརྩོན་དང་པོར་ངལ་བ་ལྟར་སྣང་ཡང་མཐར་རྒྱས་པར་འགྱུར་བའི་ཆོས་མཐུན་གྱིས་སངས་རྒྱས་པ་མར་ངོ་སྔོན་འགྲོ་བྱེད་པ་མང་བས་རྒྱུད་འགྲེལ་དུ་ཡང་ཕལ་ཆེར་མར་ངོ་སྔོན་འགྲོ་བྱས་ཀྱང་དགོས་པའི་དབང་གིས་རེས་འགའ་ཡར་ངོ་སྔོན་འགྲོར་ཡང་གསུངས་ལ། ཡང་རྩ་རྒྱུད་ལས་མར་ངོ་སྔོན་འགྲོ་དང་བསྡུས་རྒྱུད་དུ་མུ་སྟེགས་གཞུག་ཕྱིར་ཡར་ངོ་སྔོན་འགྲོ་གསུངས་ཞེས་ཀྱང་གྲགས་སོ། །</span></p>
			<p id="_idParaDest-110" class="tibetan-sabche1"><span class="tibetan-sabche">བཞི་པ་༼ཇི་ལྟར་བརྩི་བའི་ཚུལ་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གཟའ་ཚེས་སྐར་སྦྱོར་བྱེད་པའི་ཡན་ལག་ལྔ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཟའ་ལྔ་སྒྲ་གཅན་ཏཏྐཱལ་སྤྱོད་ཚུལ་བརྟག །</span></p>
			<p class="tibetan-root-text_tibetan-root-text-last-line"><span class="tibetan-root-text">འབྲས་བུ་ལུང་སྟོན་རྩིས་ཕྲན་གཞན་ཡང་བསླབ། །</span></p>
			<p class="tibetan-commentary-non-indent"><span class="front-title">དེ་ལྟར་བརྩི་བྱའི་གཞི་དང་རྩི་བྱེད་ཀྱི་གནད་རྣམས་ལེགས་པར་ངེས་ནས། ཉིན་རེ་ལ་སོགས་པའི་ངེས་པ་ཇི་ལྟར་རྩི་བའི་ཚུལ་ནི། ༼༡༽ ཉི་མ་སོགས་རེས་གཟའ་བདུན། ༼༢༽ ཐ་སྐར་སོགས་རེས་འགྲོགས་ཟླ་སྐར་རམ་ཚེས་ཀྱི་སྐར་མ། ༼༣༽ ཉི་མས་སྤྱོད་པའི་རྒྱུ་སྐར། ༼༤༽ སེལ་བ་ལ་སོགས་པའི་སྦྱོར་བ་ཉེར་བདུན། ༼༥༽ འཕོ་བའི་བྱེད་པ་བདུན་དང་རྟག་བྱེད་བཞི་སྟེ་ཡན་ལག་ལྔ་ཇི་ལྟར་འཆར་བ་དང༌། དྲག་གཟའ་གསུམ། ཞི་གཟའ་གཉིས་ཏེ་གཟའ་ལྔ་པོ་རྒྱུ་སྐར་གྱི་ཡུལ་ལ་འགྲོས་བཞིས་ཇི་ལྟར་རྒྱུ་བ་དང༌། སྒྲ་གཅན་གདོང་མཇུག་གང་དུ་སྤྱོད་པ། ཏཏྐཱལ་ཏེ་དུས་སྦྱོར་གང་ཞིག་འཆར་བ། ཚེས་དང་དུས་ལ་རྩ་བ་དང་</span><span class="front-title">ཡན་ལག་གི་དབྱངས་འཆར་བའི་ཚུལ་རྣམས་ཞིབ་མོར་བརྟག་ཅིང༌། འབྲས་བུ་བཟང་ངན་ལུང་སྟོན་པར་བྱེད་པ་དུས་འཁོར་ལས་གསུངས་པ་དང༌། གཡུལ་ལས་རྣམ་པར་རྒྱལ་བའི་རྒྱུད་དོན་དབྱངས་འཆར་བ་ལ་གཙོ་བོར་བརྟན་ཅིང་མན་ངག་གནད་ཀྱི་འཁོར་ལོ་རྣམས་ཀྱིས་བླང་དོར་ལྐོག་གྱུར་མངོན་སུམ་དུ་སྟོན་པ་རྣམས་དང༌། བརྩི་བྱ་འབྱུང་བ་ལྔ་ལ། ༼༡༽ རྩི་བྱེད་རང་བཞིན་གཞིའི་གཙུག་ལག་དང༌། ༼༢༽ འབྱུང་བ་རང་རྒྱུད། སྣང་བ་ཡུལ། གཅོད་བྱེད་ཡིད། འཛིན་པ་སེམས་ཀྱི་གབ་ཙེ་བཞིས་བསྡུས་པའི་མ་རིག་འཁྲུལ་སྣང་གི་གཙུག་ལག་གཉིས་ཀྱི་སྒོ་ནས་ལེགས་ཉེས་ལུང་བསྟན་པ་འབྱུང་རྩིས་སམ་ནག་རྩིས་སུ་གྲགས་པ་སོགས་རྩིས་ཕྲན་གཞན་ཡང་བསླབ་པར་བྱའོ། །</span></p>
			<p id="_idParaDest-111" class="tibetan-sabche1"><span class="tibetan-sabche">གཉིས་པ་སྙན་ངག་བཤད་པ་ལ་གཉིས། ལུས་དང༌། རྒྱན་ནོ། །དང་པོ་༼</span><span class="tibetan-sabche">ལུས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྙན་དངགས་འདོད་དོན་ལུས་ལ་བཅད་ལྷུག་སྤེལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གྲོལ་བ་རིགས་མཛོད་འདུས་པ་སརྒས་བཅིངས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚིགས་བཅད་རྐང་བཞི་ལྷུག་པ་བརྗོད་དང་གཏམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྤེལ་མ་གཙོ་ཕལ་ཟློས་གར་ཙམྦུ་སྟེ། །</span></p>
			<p class="tibetan-commentary-non-indent"><span class="front-title">དེའང་མདོ་ལས། </span><span class="tibetan-external-citations">དམ་པའི་ཆོས་གསལ་བར་བྱ་བའི་ཕྱིར་སྙན་དངགས་བྱའོ། །དཀོན་མཆོག་གསུམ་ལ་བསྟོད་པ་བྱའོ། །དེ་ལས་བླ་ན་མེད་པའི་བྱང་ཆུབ་འཐོབ་པར་འགྱུར་རོ། </span><span class="front-title">།ཞེས་སོགས་འབྱུང་བ་ལྟར། མཁས་པའི་བྱ་བ་གསུམ་གྱི་མཆོག་རྩོམ་པ་བཟང་ངན་ནི་སྙན་དངགས་ཤེས་མི་ཤེས་ཀྱི་རྗེས་སུ་འགྲོ་ལྡོག་བྱེད་པས། </span><span class="front-title">འདིའི་གཙོ་བོའི་དོན་ལུས་དང་རྒྱན་གཉིས་སུ་གནས་པ་ལས། དང་པོ་ནི། </span><span class="tibetan-external-citations">ལུས་ནི་རེ་ཞིག་འདོད་པ་ཡི། །དོན་གྱི་རྣམ་བཅད་ཚིག་གི་ཕྲེང༌། </span><span class="front-title">།ཞེས་གསུངས་པ་ལྟར། </span><span class="tibetan-external-citations">སྙན་དངགས་མཁན་གྱིས་བརྗོད་པར་འདོད་པའམ་བསམ་པའི་དོན་ནི་སྙན་དངགས་ཀྱི་ལུས་ཏེ་དོན་ངེས་པར་བྱས་ནས་ཚིགས་ལེགས་པར་བསྡེབས་པ་ལ་འདོད་པའི་དོན་གྱིས་རྣམ་པར་བཅད་པ་</span><span class="front-title">ཞེས་གསུངས་སོ། །ལུས་དེའང་ཚིགས་སུ་བཅད་པའི་ཚེག་བར་བདུན་དང་དགུ་ལ་སོགས་པ་དང༌། མ་བཅད་པའི་ལྷུག་པ་དང༌། དེ་དག་སྤེལ་མ་གསུམ་དུ་གནས་སོ། </span><span class="tibetan-sabche">།ཚིགས་བཅད་</span><span class="front-title">སྦྱོར་ཚུལ་ལམ་རིགས་ཀྱི་སྒོ་ནས་དབྱེ་ན། གྲོལ་བ། རིགས། མཛོད། འདུས་པ་ཞེས་བྱ་བ་བཞི་སྟེ། རིམ་བཞིན་ཚིགས་བཅད་གཅིག་གི་ནང་དུ་དོན་གཅིག་རང་དབང་ཅན་དུ་རྫོགས་པར་སྟོན་པ་དང༌། བརྗོད་བྱའི་དོན་གཅིག་ལ་ཤོ་ལོ་ཀ་མང་དུ་ཚོགས་ཤིང་བྱ་ཚིག་གཅིག་</span><span class="front-title">གིས་གསལ་བར་བྱས་པ་དང༌། གཅོད་མཚམས་དང་བྱ་ཚིག་སྣ་ཚོགས་ཤིང་ཤོ་ལོ་ཀའི་གྲངས་ངེས་མེད་པ་མཛོད་ལྟར་འདུས་པ་དང༌། བརྗོད་བྱའི་ཚིག་དོན་གཅིག་ལ་ཤོ་ལོ་ཀ་དང་བྱ་ཚིག་མང་པོ་ཅན་ཏེ། དེ་དག་ཀྱང་སརྒ་ཞེས་པ་ལེའུའམ་རབ་བྱེད་དམ་སྐབས་དུ་མས་བཅིངས་པ་ནི་སྙན་དངགས་ཆེན་པོ་ཞེས་བྱའོ། །ཚིགས་སུ་བཅད་པ་དེའང་མངོན་པ་ཀུན་བཏུས་ལས། རྐང་པ་གཅིག་ནས་དྲུག་པའི་བར་དུ་ཡོད་པར་བཤད་ཀྱང་སྙན་དངགས་པའི་ལུགས་ལ་རྐང་པ་བཞི་པ་ཁོ་ན་ཡིན་ལ། </span><span class="tibetan-sabche">ལྷུག་པ་</span><span class="front-title">ལ་བརྗོད་པ་དང་གཏམ་ཞེས་མིང་གཉིས་སུ་ཡོད་ཀྱང་སློབ་དཔོན་དཎྜིས་དེ་གཉིས་དོན་གཅིག་ཏུ་བཞེད་ཅིང༌། པཎྜི་ཏ་རིག་བྱེད་རྒྱ་མཚོ་ནི། བརྗོད་པའི་མཚན་ཉིད། ལྷུག་པའི་སྙན་དངགས་གང་ཞིག སྔོན་བྱུང་གི་གཏམ་རྒྱུད་ལས་དྲངས་པ་མ་ཡིན་པའི་རིགས་བརྗོད་པ་དང༌། གཏམ་གྱི་མཚན་ཉིད། ལྷུག་པའི་སྙན་དངགས་</span><span class="front-title">གང་ཞིག སྔོན་བྱུང་བའི་གཏམ་རྒྱུད་ལས་བརྩམས་ཏེ་བརྗོད་པ་ཤས་ཆེ་བ་ཡིན་ཞེས་བཞེད་ལ། མེ་ལོང་དུའང༌། </span><span class="tibetan-external-citations">སྔོན་བྱུང་གཏམ་ལས་གྱུར་པའམ། །ཅིག་ཤོས་ལེགས་པ་ལ་བརྟེན་ནས། </span><span class="front-title">།ཞེས་འབྱུང་བ་དང་མཐུན་པས་ལེགས་ཞེས་མཁས་པ་སྔ་རབས་པ་དུ་མས་གསུང་ངོ༌། </span><span class="tibetan-sabche">།སྤེལ་མ་</span><span class="front-title">ལའང་གཙོ་བོ་དང་ཕལ་པ་གཉིས་ཀྱི་དང་པོ་ནི། སྐད་རིགས་བཞི་ཚང་ཞིང་བཅད་ལྷུག་སྤེལ་མའི་བདག་ཉིད་ཅན་ཟློས་གར་ཉིད་ཡིན་ལ། གཉིས་པ་ནི། སྐད་རིགས་གང་རུང་ལ་བརྟེན་ཅིང་བཅད་ལྷུག་བསྲེས་པ་ཙམྦུ་ཞེས་གྲགས་པ་དེ་ཡིན་པ་དང༌། གཞན་ཡང་རྗོད་བྱེད་ཀྱི་སྒོ་ནས་དབྱེ་ན། ལེགས་སྦྱར། རང་བཞིན། ཟུར་ཆག འདྲེས་མ་དང་བཞིར་བཤད་དོ། །</span></p>
			<p id="_idParaDest-112" class="tibetan-sabche1"><span class="tibetan-sabche">གཉིས་པ་རྒྱན་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མཛེས་བྱེད་ཚིག་སྦྱོར་ཐུན་མིན་ཡོན་ཏན་བཅུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐུན་མོང་དོན་རྒྱན་སྒྲ་དང་གབ་པའི་ཚིག །</span></p>
			<p class="tibetan-root-text_tibetan-root-text-last-line"><span class="tibetan-root-text">སྐྱོན་སྤོང་རྩོམ་པ་འཇིག་རྟེན་རྒྱན་དུ་བྱེད། །</span></p>
			<p class="tibetan-commentary-non-indent"><span class="front-title">མེ་ལོང་གཞུང་ལས། </span><span class="tibetan-external-citations">སྙན་དངགས་མཛེས་པར་བྱེད་པ་ཡི། །ཆོས་རྣམས་རྒྱན་ཞེས་རབ་ཏུ་བརྗོད། </span><span class="front-title">།ཅེས་འབྱུང་བ་ལྟར། ཇི་ལྟར་སྐྱེས་བུའི་ལུས་ལ་དོ་ཤལ་དང་དཔུང་རྒྱན་ལ་སོགས་པས་མཛེས་པར་བྱེད་པ་བཞིན་དུ་སྙན་དངགས་ཀྱི་ལུས་ལའང་སྦྱར་བ་ལ་སོགས་པའི་དོན་གྱི་རྒྱན་གྱིས་མཛེས་པར་བྱེད་པའི་ཕྱིར།</span></p>
			<p class="tibetan-commentary-non-indent"><span class="front-title">དེ་ལྟ་བུའི་ཚིག་སྦྱོར་བ་ནི་རྒྱན་ཞེས་བྱ་སྟེ། དེའང་དཎྜིའི་གཞུང་ལས། ཤར་ལྷོའི་ལམ་སྲོལ་སོ་སོ་བ། །</span><span class="tibetan-footnote-reference">༡</span><span class="front-title">སྦྱར་བ་</span><span class="tibetan-footnote-reference">༢</span><span class="front-title">རབ་དྭངས་</span><span class="tibetan-footnote-reference">༣</span><span class="front-title">མཉམ་ཉིད་དང༌། །</span><span class="tibetan-footnote-reference">༤</span><span class="front-title">སྙན་དང་</span><span class="tibetan-footnote-reference">༥</span><span class="front-title">ཤིན་ཏུ་གཞོན་པ་དང༌། །</span><span class="tibetan-footnote-reference">༦</span><span class="front-title">དོན་གསལ་བ་དང་</span><span class="tibetan-footnote-reference">༧</span><span class="front-title">རྒྱ་ཆེ་དང༌། །</span><span class="tibetan-footnote-reference">༨</span><span class="front-title">བརྗིད་དང་</span><span class="tibetan-footnote-reference">༩</span><span class="front-title">མཛེས་ལྡན་</span><span class="tibetan-footnote-reference">༡༠</span><span class="front-title">ཏིང་ངེ་འཛིན། །ཡོན་ཏན་འདི་བཅུ་བཻ་དརྦྷའི། །ལམ་གྱི་སྲོག་ཏུ་བཤད་པ་ཡིན། །འདི་དག་ཕལ་ཆེར་ལྡོག་པས་</span><span class="front-title">ནི། །གཽ་ཌའི་ལམ་དག་མཚོན་པ་ཡིན། །ཅེས་</span><span class="tibetan-sabche">ཐུན་མོང་མིན་པའི་ཡོན་ཏན་བཅུ་</span><span class="front-title">དང༌།  ཤར་ལྷོ་འདོད་པ་མཐུན་པ་</span><span class="tibetan-sabche">ཐུན་མོང་གི་ལམ་</span><span class="front-title">སྲོལ་ལ་དོན་རྒྱན་སྒྲ་རྒྱན་གབ་ཚིག་གསུམ་སྟེ། དེའང༌། </span><span class="tibetan-footnote-reference">༡</span><span class="front-title">རང་བཞིན་བརྗོད་དང་</span><span class="tibetan-footnote-reference">༢</span><span class="front-title">དཔེ་དང་ནི། །</span><span class="tibetan-footnote-reference">༣</span><span class="front-title">གཟུགས་ཅན་</span><span class="tibetan-footnote-reference">༤</span><span class="front-title">གསལ་བྱེད་</span><span class="tibetan-footnote-reference">༥</span><span class="front-title">བསྐོར་བ་དང༌། །</span><span class="tibetan-footnote-reference">༦</span><span class="front-title">འགོག་དང་</span><span class="tibetan-footnote-reference">༧</span><span class="front-title">དོན་གཞན་བཀོད་པ་དང༌། །</span><span class="tibetan-footnote-reference">༨</span><span class="front-title">ལྡོག་པ་ཅན་དང་</span><span class="tibetan-footnote-reference">༩</span><span class="front-title">སྲིད་པ་ཅན། །</span><span class="tibetan-footnote-reference">༡༠</span><span class="front-title">བསྡུས་དང་</span><span class="tibetan-footnote-reference">༡༡</span><span class="front-title">ཕུལ་བྱུང་</span><span class="tibetan-footnote-reference">༡༢</span><span class="front-title">རབ་བརྟགས་དང༌། །</span><span class="tibetan-footnote-reference">༡༣</span><span class="front-title">རྒྱུ་དང་</span><span class="tibetan-footnote-reference">༡༤</span><span class="front-title">ཕྲ་མོ་</span><span class="tibetan-footnote-reference">༡༥</span><span class="front-title">ཆ་དང་</span><span class="tibetan-footnote-reference">༡༦</span><span class="front-title">རིམ། །</span><span class="tibetan-footnote-reference">༡༧</span><span class="front-title">དགའ་དང་</span><span class="tibetan-footnote-reference">༡༨</span><span class="front-title">ཉམས་ལྡན་</span><span class="tibetan-footnote-reference">༡༩</span><span class="front-title">གཟི་བརྗིད་ཅན། །</span><span class="tibetan-footnote-reference">༢༠</span><span class="front-title">རྣམ་གྲངས་བརྗོད་དང་</span><span class="tibetan-footnote-reference">༢༡</span><span class="front-title">ཀུན་ཏུ་ཕན། །</span><span class="tibetan-footnote-reference">༢༢</span><span class="front-title">རྒྱ་ཆེ་</span><span class="tibetan-footnote-reference">༢༣</span><span class="front-title">བསྙོན་དོར་</span><span class="tibetan-footnote-reference">༢༤</span><span class="front-title">སྦྱར་བ་དང༌། །</span><span class="tibetan-footnote-reference">༢༥</span><span class="front-title">ཁྱད་པར་མཚུངས་པར་</span><span class="tibetan-footnote-reference">༢༦</span><span class="front-title">སྦྱོར་བ་དང༌། །</span><span class="tibetan-footnote-reference">༢༧</span><span class="front-title">འགལ་དང་</span><span class="tibetan-footnote-reference">༢༨</span><span class="front-title">སྐབས་མིན་བསྟོད་པ་དང༌། །</span><span class="tibetan-footnote-reference">༢༩</span><span class="front-title">ཟོལ་བསྟོད་</span><span class="tibetan-footnote-reference">༣༠</span><span class="front-title">ངེས་པར་བསྟན་པ་དང༌། །</span><span class="tibetan-footnote-reference">༣༡</span><span class="front-title">ལྷན་ཅིག་བརྗོད་དང་</span><span class="tibetan-footnote-reference">༣༢</span><span class="front-title">ཡོངས་བརྗེས་</span><span class="tibetan-footnote-reference">༣༣</span><span class="front-title">ཤེས། །</span><span class="tibetan-footnote-reference">༣༤</span><span class="front-title">རབ་སྤེལ་དེ་ནས་དགོངས་པ་ཅན། །འདི་དག་ཚིག་རྣམས་དག་གི་ནི། །རྒྱན་དུ་སྔོན་གྱི་མཁས་པས་བསྟན། །ཅེས་</span><span class="tibetan-sabche">དོན་རྒྱན་</span><span class="front-title">སུམ་ཅུ་རྩ་ལྔ་ནང་གསེས་ཀྱི་དབྱེ་བས་དུ་མར་འགྱུར་བ་དང༌། </span><span class="tibetan-sabche">སྒྲ་རྒྱན་</span><span class="front-title">ལ་ཟུང་ལྡན་དང་བྱ་དཀའི་ཁྱད་པར་གཉིས། རྩེད་མོའི་འདུན་སར་བཞད་གད་ལ་སོགས་པའི་ཆེད་དུ་ཉེ་བར་མཁོ་བའི་</span><span class="tibetan-sabche">གབ་ཚིག་གི་རྒྱན་</span><span class="front-title">བཅུ་དྲུག་རྣམས་སོ། །མདོར་ན་ཚིག་རྒྱན་ཐམས་ཅད་རང་བཞིན་བརྗོད་པ་དང་འཁྱོགས་བརྗོད་གཉིས་སུ་འདུ་ཞིང༌། དེ་དག་གི་ཚིག་སྦྱོར་སྐབས། </span><span class="tibetan-footnote-reference">༡</span><span class="front-title">དོན་ཉམས་</span><span class="tibetan-footnote-reference">༢</span><span class="front-title">དོན་འགལ་</span><span class="tibetan-footnote-reference">༣</span><span class="front-title">དོན་གཅིག་པ། །</span><span class="tibetan-footnote-reference">༤</span><span class="front-title">ཐེ་ཚོམ་ཅན་དང་</span><span class="tibetan-footnote-reference">༥</span><span class="front-title">རིམ་པ་ཉམས། །</span><span class="tibetan-footnote-reference">༦</span><span class="front-title">སྒྲ་ཉམས་</span><span class="tibetan-footnote-reference">༧</span><span class="front-title">གཅོད་མཚམས་ཉམས་པ་དང༌། །</span><span class="tibetan-footnote-reference">༨</span><span class="front-title">སྡེབ་སྦྱོར་ཉམས་དང་</span><span class="tibetan-footnote-reference">༩</span><span class="front-title">མཚམས་སྦྱོར་བྲལ། །ཡུལ་དུས་སྒྱུ་རྩལ་འཇིག་རྟེན་དང༌། །ལུང་རིགས་དག་དང་</span><span class="tibetan-footnote-reference">༡༠</span><span class="front-title">འགལ་བ་སྟེ། </span><span class="tibetan-sabche">།སྐྱོན་བཅུ་</span><span class="front-title">དེ་དག་སྙན་དངགས་ལ། །སྙན་ངག་མཁན་གྱིས་སྤང་བར་བྱ། །ཞེས་པ་ལྟར་</span><span class="front-title">སྐྱོན་བཅུ་དང༌། གཞན་ཡང་གྲོང་ཚིག་དང་དཔེ་སྐྱོན་ལ་སོགས་པ་སྤངས་པ་དང༌། ཇི་སྐད་དུ། </span><span class="tibetan-external-citations">རང་བཞིན་གྱིས་གྲུབ་སྤོབས་པ་དང༌། །མང་དུ་ཐོས་པ་དྲི་མེད་དང༌། །མངོན་པར་སྦྱོར་བ་མི་དམན་པ། </span><span class="tibetan-sabche">།སྙན་ངག་ཕུན་སུམ་ཚོགས་པའི་རྒྱུ།</span><span class="tibetan-external-citations"> </span><span class="front-title">།ཞེས་འབྱུང་བའི་རྒྱུ་ཚོགས་དང་ལྡན་པའི་རྩོམ་པ་ནི་འཇིག་རྟེན་གྱི་རྒྱན་དུ་བྱེད་དེ་སློབ་དཔོན་དཔའ་བོས་མཛད་པའི་བསྟོད་པ་བཞིན་ནོ། །འདི་ལ་སྤྱིར་བཏང་</span><span class="tibetan-sabche">དཔེར་བརྗོད་</span><span class="front-title">ཤར་པའི་ལམ་ལ་དཔག་བསམ་འཁྲི་ཤིང་དང༌། ལྷོ་པའི་ལམ་ལ་སྐྱེས་རབས་སོ་བཞི་པ་ཡིན་ཟེར་བ་འདྲ་རུང་ཙམ་ཡོད་པར་སྣང་ངོ༌། །</span></p>
			<p id="_idParaDest-113" class="tibetan-sabche1"><span class="tibetan-sabche">གསུམ་པ་སྡེབ་སྦྱོར་བཤད་པ་ལ་གསུམ། </span><span class="tibetan-sabche2">བྲྀ</span><span class="tibetan-sabche">ཏྟ། ཛཱའ་ཏི། ངོ་མཚར་རྟོགས་བྱེད་ཀྱི་སྦྱོར་བ་བཤད་པའོ། །དང་པོ་</span><span class="tibetan-sabche">༼</span><span class="tibetan-sabche2">བྲྀ</span><span class="tibetan-sabche">ཏྟ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཚིགས་བཅད་སྡེབ་སྦྱོར་ཡི་གེ་དྲུག་པ་ནས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྒྱུན་ཆགས་བར་དུ་བགྲང་བ་</span><span class="tibetan-root-text1">བྲྀ</span><span class="tibetan-root-text">ཏྟ་སྟེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཉམ་དང་མི་མཉམ་ཕྱེད་མཉམ་དག་གིས་བཅིངས། །</span></p>
			<p class="tibetan-commentary-non-indent"><span class="front-title">སྙན་དངགས་ཚིགས་སུ་བཅད་པ་ལ་ཤིན་ཏུ་གལ་ཆེ་བའི་རིག་པ་ནི། ཇི་སྐད་དུ། </span><span class="tibetan-external-citations">ཚིགས་བཅད་རྐང་བཞི་དེ་ཡང་ནི། །</span><span class="tibetan-external-citations1">བྲྀ</span><span class="tibetan-external-citations">ཏྟ་ཛཱ་ཏི་ཞེས་རྣམ་གཉིས། </span><span class="front-title">།ཞེས་དང༌། </span><span class="tibetan-external-citations">རིག་དེ་སྙན་དངགས་རྒྱ་མཚོ་ནི། །ཟབ་མོ་བརྒལ་འདོད་རྣམས་ཀྱི་གྲུ། </span><span class="front-title">།ཞེས་འབྱུང་བ་ལྟར་ཙྪནྜསའི་སྒྲ་ལས་དྲངས་པའི་སྡེབ་སྦྱོར་</span><span class="tibetan-commentary">བྲྀ</span><span class="front-title">ཏྟ་དང་ཛཱའ་ཏི་གཉིས་སུ་ཡོད་པའི་གཉིས་</span><span class="front-title">ཀའང་ཚིགས་གཅད་རྐང་བཞི་པའི་དབང་དུ་བྱས་པ་སྟེ། དང་པོ་ནི། རྐང་པ་བཞི་ཀར་ཡི་གེའི་གྲངས་སྙོམས་པའི་ཡི་གེ་བགྲང་བ་ཡིན་ལ། དེའང་ཡི་གེ་དྲུག་པ་དབྱངས་སྒྲོག་དང་བདུན་པ་རབ་དགའ་ནས། ཉེར་དྲུག་པ་ལྷག་པར་བྱེད་ལྡན་གྱི་བར་ངེས་པ་ཅན་དང༌། ཉེར་བདུན་ཕན་ཆད་ལ་རྒྱུན་ཆགས་ཞེས་བྱ་ཞིང་དེ་ལའང་རྒྱུན་ཆགས་དང་རབ་བསགས་དང་པོ་ནས་བརྒྱད་པ་ལ་སོགས་པའི་དབྱེ་བ་མང་ངོ༌། །དྲུག་པ་སོགས་ལའང་ནང་གསེས་ཤིན་ཏུ་མང་སྟེ་ཡི་གེ་བཅུ་པ་ལ་མཚོན་ན་ལྕི་ཡང་སྦྱོར་ཚུལ་གྱི་དབྱེ་བས་རྣམ་གྲངས་ཆིག་སྟོང་ཉེར་བཞི་འགྱུར་ཞིང༌། དེ་རྣམས་ཀྱང་མིང་གི་ངེས་པ་གསལ་བ་དབུས་ཕྲ། གཞོན་ནུ་རོལ་པ་དང་འདྲ་མཚུངས། གློག་ཕྲེང༌། དག་པའི་སྣང་བ་ལ་སོགས་པ་དང༌། གཞུང་དུ་མིང་དངོས་སུ་མ་གསུངས་པ་ཤིན་ཏུ་མང་བ་དེ་དག་ནི་</span><span class="tibetan-commentary">བྲྀ</span><span class="front-title">ཏྟ་སྟེ། དེ་ལའང་ནང་གསེས་སུ་རྐང་པ་བཞི་ཀ་ཡི་གེའི་</span><span class="front-title">གྲངས་དང་ལྕི་ཡང་མཚན་ཉིད་མཚུངས་པ་</span><span class="tibetan-sabche">མཉམ་པའི་</span><span class="tibetan-sabche2">བྲྀ</span><span class="tibetan-sabche">ཏྟ་</span><span class="front-title">སྟེ་དབུས་ཕྲ་ལ་སོགས་པའོ། །དེ་ལས་ལྡོག་པ་ནི་</span><span class="tibetan-sabche">མི་མཉམ་པའི་</span><span class="tibetan-sabche2">བྲྀ</span><span class="tibetan-sabche">ཏྟ་</span><span class="front-title">སྟེ། དེ་ལའང་ཁ་སྒོ་དང༌། རྐང་བཞི་འཕེལ་དང༌། སྟེང་འགྲོ་དང༌། དལ་གྱིས་འགྲོ་བ་བཞིའོ། རྐང་པ་ཟུང་གཉིས་མི་མཉམ་ལ་ཟུང་མཉམ་པའི་མཚན་ཉིད་ལྟ་བུའི་འདྲེས་པ་ནི་</span><span class="tibetan-sabche">ཕྱེད་མཉམ་པའི་</span><span class="tibetan-sabche2">བྲྀ</span><span class="tibetan-sabche">ཏྟ་</span><span class="front-title">སྟེ་ཉེར་བཀྲ་ལ་སོགས་པ་རྣམས་ཀྱིས་བཅིངས་པས་མཛེས་པར་བྱས་པའོ། །</span></p>
			<p id="_idParaDest-114" class="tibetan-sabche1"><span class="tibetan-sabche">གཉིས་པ་༼ཛཱ་ཏི་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཕྱི་མ་བགྲང་བ་ཛཱ་ཏི་འཕགས་མ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">རོ་ལངས་དམར་སེར་རྣམས་ལ་གཞན་བཤད་འདུ། །</span></p>
			<p class="tibetan-commentary-non-indent"><span class="front-title">ཡི་གེའི་ངོ་གྲངས་བགྲང་དུ་མེད་པ་ཕྱི་མོ་བགྲང་བའི་སྡེབ་སྦྱོར་ནི་ཛཱ་ཏི་ཞེས་བྱ་སྟེ། སྔ་མ་ཡི་གེ་བརྒྱད་ཡོད་པ་ལ་ཡི་གེ་བརྒྱད་པའི་སྡེབ་སྦྱོར་ཞེས་པ་ལྟ་བུའི་ཚབ་ཏུ་འདིར་ཕྱི་མོ་བརྒྱད་ཚང་དགོས་ཏེ། དེའང་དབྱངས་ཐུང་ངུ། གསལ་བྱེད་དབྱངས་གཅིག་པ་རྣམས་ནི་ཕྱི་མོ་གཅིག་པར་བགྲང༌། དབྱངས་རིང་པོ། གསལ་བྱེད་དབྱངས་གཉིས་པ་སྟེ་རིང་པོ་དང་མཚམས་སྦྱོར་གྱི་ཡི་གེ་སྲོག་ཏུ་ཞུགས་པ་སོགས་མདོར་ན་ལྕི་བ་རྣམས་ནི་ཕྱི་མོ་གཉིས་པར་བགྲང༌། གསལ་བྱེད་སྲོག་མེད་ནི་ཕྱེད་པར་བགྲང་བ་ཡིན་ལ། དེ་ལའང་ཕྱི་མོ་འགོད་ཚུལ་དང༌། རྐང་བཞི་མཉམ་མི་མཉམ་ཕྱེད་མཉམ་གྱི་དབྱེ་བས་ཛཱ་ཏི་དང༌། རོ་ལངས་ཅན་དང༌། དམར་སེར་ཅན་གསུམ་གྱི་ནང་གསེས་བཅས་རིན་འབྱུང་གཞུང་དུ་བཤད་ཅིང༌། ཐོས་ཆུབ་སོགས་ལས་ཅུང་ཟད་འདྲ་མིན་མང་དུ་བཤད་པ་ཐམས་ཅད་ཀྱང་ངོ་བོ་འདི་དག་ཏུ་འདུའོ། །</span><span class="front-title">འདི་དག་ཏུ་ཡི་གེ་གསུམ་རེ་ལ་ཚོགས་རེ་བྱས་པས་ལྕི་ཡང་གི་དབང་གིས་</span><span class="tibetan-sabche">ཚོགས་བརྒྱད་</span><span class="front-title">དུ་འགྱུར་ཏེ། </span><span class="tibetan-external-citations">དང་པོ་བར་དང་མཐའ་རྣམས་སུ། །ལྕི་བ་ཉིད་གྱུར་བྷ་ཛ་ས། །ཡང་བ་ཉིད་གྱུར་ཡ་ར་ཏ། །ལྕི་བ་ཡང་ཉིད་མ་ན་འོ། </span><span class="front-title">།ཞེས་འབྱུང་བ་ལྟར་ལ།</span><span class="tibetan-external-citations"> དེ་རེ་རེ་ལའང་དགེ་བ་དང་མི་དགེ་བ་སྟོན་པའི་ལྷ་རེ་རེ་ཡོད་པར་བཤད་དེ། བྷ་ཡིག་ས་གཞི་དཔལ་ནི་རྒྱས་བྱེད་ཛ་ཡིག་ཆུ་སྟེ་འཕེལ་བའོ་ར་ཡིག་མེ་སྟེ་འཆི། །ས་ཡིག་རླུང་སྟེ་ཕ་རོལ་ཡུལ་དུ་རིང་པོར་འགྲོ་བྱེད་ཏ་ཡིག་ནམ་མཁའ་སྟོང་པའི་འབྲས། །ཡ་ཡིག་ཉི་མ་རྒྱ་ཆེན་ནད་ནི་ལེན་བྱེད་མ་ཡིག་ཟླ་བ་གྲགས་པ་དྲི་མ་མེད། །ན་ཡིག་ལྷ་སྟེ་བདེ་བ་རབ་སྟེར་མཁས་པས་ཚོགས་རྣམས་ཀྱིས་ནི་འབྲས་བུ་འདིར་རབ་བཤད། </span><span class="front-title">།ཅེས་པ་ལྟར་ལ། དེའང་དང་པོའི་ཚོགས་དེ་ལ་བརྟག་པར་བཤད་དོ། །དེ་བཞིན་དུ་སྡེབ་སྦྱོར་ཡི་གེ་དྲུག་པ་ནས་རབ་བསགས་སམ་རྒྱུན་ཆགས་ཀྱི་བར་རྣམས་ལའང་ལྷ་</span><span class="front-title">རེ་རེ་ཡོད་པར་འདོད་དེ། སྡེབ་སྦྱོར་གཱ་ཡ་ཏཱིའི་ལྷ་རྟ་མགྲིན་དུ་བཤད་ཅིང་དེའི་གཟུགས་ཀྱང་ཡོད་པར་སྣང་ལ་འོན་ཀྱང་འདི་དག་ནི་ཕྱི་རོལ་པའི་ལྷ་རུ་སྣང་ངོ༌། །</span></p>
			<p id="_idParaDest-115" class="tibetan-sabche1"><span class="tibetan-sabche">གསུམ་པ་༼ངོ་མཚར་རྟོགས་བྱེད་ཀྱི་སྦྱོར་བ་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">པྲསྟཱ་ར་འགོད་སྤྱི་གྲངས་ནཥྟ་དབྱེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཨུདྷིཥྟ་བཟུང་ཡང་བ་ཨདྷྭ་བརྟག །</span></p>
			<p class="tibetan-root-text_tibetan-root-text-last-line"><span class="tibetan-root-text">ཁྱད་པར་དྲུག་དང་ཐུན་མོང་རྟོག་བྱེད་གཅིག །</span></p>
			<p class="tibetan-commentary-non-indent"><span class="front-title">མཉམ་པའི་</span><span class="tibetan-commentary">བྲྀ</span><span class="front-title">ཏྟ་ཁོ་ནའི་སྦྱོར་བ་ངོ་མཚར་བའི་རིགས་པས་རྟོགས་པར་བྱེད་པ་ལ་དྲུག </span><span class="front-title">དང་པོ་ཡི་གེ་གཅིག་པ་ནས་བཟུང་རྒྱུན་ཆགས་ཀྱི་བར་གྱི་ལྕི་ཡང་སྤེལ་བའི་ཚུལ་སྟོན་པ་པྲསྟཱ་ར་འགོད་ཚུལ། གཉིས་པ་ཡི་གེ་བཅུ་པ་ལྟ་བུའི་སྡེབ་སྦྱོར་རེ་རེ་ལ་རྣམ་གྲངས་དུ་ཡོད་སྟོན་པ་སྤྱིའི་རྣམ་གྲངས་རྟོགས་བྱེད། གསུམ་པ་སྤྱི་གྲངས་དེ་ལས་གང་རུང་ཞིག་ཁོལ་དུ་འདོན་པའི་དགོད་བྱ་ཇི་ལྟར་ཡོད་རྟོགས་པར་བྱེད་པ། དཔེར་ན་ཡི་གེ་དྲུག་པའི་སྡེབ་སྦྱོར་ལ་སྤྱིའི་རྣམ་གྲངས་དྲུག་ཅུ་རྩ་བཞི་ཡོད་པའི་ནང་ནས་བཅུ་བཞི་པ་དེ་གློ་བུར་དུ་བཀོད་ན་པྲསྟཱ་ར་འགོད་མི་དགོས་སར་ལྕི་ཡང་བདེ་བླག་ཏུ་རྟོགས་བྱེད་ནཥྟའི་ཆོ་ག བཞི་པ་ཐོག་མར་ཡི་གེ་བཅུ་པ་ལས་མ་ས་ཛ་ག་ལྟ་བུའི་པྲསྟཱ་ར་བཀོད། སླར་འདི་ཡི་གེ་བཅུ་པའི་སྡེབ་སྦྱོར་གྱི་ནང་གསེས་སུ་དུ་བ་ཡིན་ཅེས་འདྲི་ན་བདེ་བླག་ཏུ་རྟོགས་པའི་ཐབས་ཨུདྷིཥྟ་བཟུང་བ། སྡེབ་སྦྱོར་འདི་ལ་ལྕི་བ་</span><span class="front-title">འབའ་ཞིག་པ་དུ། གཅིག་ཡང་བ་དུ། གཉིས་ཡང་བ་དུ་ཞེས་སོགས་འདྲི་ན། དེ་རྟོགས་བྱེད་ཡང་བའི་བྱ་བ། པྲསྟཱ་རའི་ཕྲེང་སྟེང་འོག་གི་གླིང་དང་བར་གྱི་ས་ཇི་ཙམ་འགྲོ་བ་རྟོགས་བྱེད་ལ་ཨདྷྭའི་བརྟག་པ་སྟེ་མཉམ་པའི་</span><span class="tibetan-commentary">བྲྀ</span><span class="front-title">ཏྟཱ་ཁྱད་པར་དུ་རྟོགས་པར་བྱེད་པའི་ཆོ་ག་དྲུག་ཡོད་ཅིང༌། </span><span class="tibetan-commentary">བྲྀ</span><span class="front-title">ཏྟ་ཛཱ་ཏི་ཐུན་མོང་དུ་ཡི་གེ་ཕྱི་མོ། ལྕི་ཡང་གི་གྲངས་རྟོགས་པར་བྱེད་པའི་ཐབས་རེ་རེ་ལ་གསུམ་གསུམ་ཡོད་ཀྱང་སྤྱིར་ཐུན་མོང་རྟོགས་བྱེད་ཅེས་བསྡོམས་པས་གཅིག་གོ། །དེ་དག་ནི་སློབ་དཔོན་རིན་འབྱུང་ཞི་བས་མཛད་པའི་གཞུང་ལས་ཇི་ལྟར་གསུངས་པའི་དོན་ནོ། །གཞུང་འདི་ནི། ཇི་སྐད་དུ། </span><span class="tibetan-external-citations">མདོར་བསྡུས་ཚིགས་སུ་བཅད་པ་དང༌། །མདོ་ཡིས་དཔེར་བརྗོད་བགྱིས་པ་དང༌། །མ་འདྲེས་རིམ་པས་འདོན་པ་དང༌། །མཐར་སྡོད་ཚོགས་ཉིད་ཡོན་ཏན་ཡིན། </span><span class="front-title">།ཅེས་དམར་སེར་ཅན་གྱི་གཞུང་ལས་ཡོན་ཏན་བརྒྱད་ཀྱིས་འཕགས་པར་བཤད་པ་དང༌། མཛད་པ་པོ་ཁྱད་དུ་འཕགས་པས་ངོ་མཚར་བའི་གཞུང་ཡིན་ནོ། །</span></p>
			<p id="_idParaDest-116" class="tibetan-sabche1"><span class="tibetan-sabche">བཞི་པ་མིང་གི་མངོན་བརྗོད་བཤད་པ་ལ་གཉིས། སྤྱིར་མིང་གི་མཚན་ཉིད་དབྱེ་བ་སོགས་བཤད་པ། བྱེ་བྲག་མངོན་བརྗོད་ཀྱི་ཚུལ་བཤད་པའོ། །དང་པོ་༼</span><span class="tibetan-sabche">སྤྱིར་མིང་གི་མཚན་ཉིད་དབྱེ་བ་སོགས་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཐོག་མའི་འདོད་རྒྱལ་རྗེས་གྲུབ་དོན་དང་ལྡན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དངོས་མིང་དེ་བཞིན་བཏགས་མིང་འདྲ་འབྲེལ་གྱི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྒྱུ་མཚན་ལས་བྱུང་དེ་ཉིད་ལྡོག་པའི་མིང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འབྲེལ་ལ་རྒྱུ་མིང་འབྲས་དང་འབྲས་མིང་རྒྱུ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཚོགས་པ་ཡ་རྒྱལ་ལ་བཏགས་ལྡོག་པ་སོགས། །</span></p>
			<p class="tibetan-commentary-non-indent"><span class="front-title">རང་གི་གདགས་གཞི་ཡི་གེ་དུ་མ་འདུས་ནས་དོན་གྱི་ངོ་བོ་ཙམ་སྟོན་པའི་རྗོད་བྱེད་ནི་མིང་གི་མཚན་ཉིད། དེ་བཏགས་པའི་དགོས་པ་ནི། </span><span class="tibetan-external-citations">འཕགས་པའི་ཞལ་ནས། མིང་དུ་གདགས་པར་མ་མཛད་ན། །འཇིག་རྟེན་ཐམས་ཅད་རྨོངས་པར་འགྱུར། །དེ་བས་</span><span class="tibetan-external-citations">རྨོངས་པ་བསལ་བའི་ཕྱིར། །མགོན་པོས་མིང་དུ་གདགས་པར་མཛད། </span><span class="front-title">།ཅེས་གསུངས་པ་ལྟར་ཐ་སྙད་བརྡར་གོ་བ་ནི་མིང་ལ་རག་ལས་པའོ། དེ་ལའང་རྒྱུ་མཚན་དང་དགོས་པ་ལ་མ་ལྟོས་པར་ཐོག་མའི་བརྡ་སྦྱར་བ་ནི་</span><span class="tibetan-sabche">འདོད་རྒྱལ་གྱི་མིང་</span><span class="front-title">སྟེ། ནམ་མཁའ་ས་ཆུ་ལ་སོགས་པ་ལྟ་བུ། སྨྲ་སྒོ་ལས། </span><span class="tibetan-external-citations">འདོད་རྒྱལ་ཐོག་མའི་མིང་གང་ཡིན། །ངེས་ཚིག་གཞི་མེད་ཆོས་ཉིད་བཞིན། </span><span class="front-title">།ཞེས་བཤད་དོ། སྔར་ཐ་སྙད་གྲུབ་ཟིན་པའི་མིང་དོན་གཞན་གྱི་མིང་དུ་བཏགས་པ་ནི་</span><span class="tibetan-sabche">རྗེས་སུ་གྲུབ་པའི་མིང་</span><span class="front-title">སྟེ། དེ་ལའང་རྗེས་གྲུབ་འདོད་རྒྱལ་ནི་སྒྲ་བཤད་དུ་མི་རུང་བ་ཁྱི་ནག་པོ་ལ་དུང་ཞེས་བཏགས་པ་ལྟ་བུ། རྗེས་གྲུབ་དོན་དང་ལྡན་པ་ནི་སྒྲ་བཤད་དུ་རུང་བ་ཁྱི་དཀར་པོ་ལ་དུང་ཞེས་བཏགས་པ་ལྟ་བུའོ། ཡང་མིང་ལ་དབྱེ་ན་</span><span class="tibetan-sabche">དངོས་མིང་</span><span class="front-title">དང༌། དེ་བཞིན་བཏགས་མིང་གཉིས། དང་པོ་ནི་འདོད་རྒྱལ་ཐོག་མའི་མིང་དུ་གྲགས་པའམ་དངོས་ཀྱི་སྒྲ་བཤད་གསུམ་པོ་</span><span class="front-title">གང་རུང་ཚང་བ། དེ་ལ་དབྱེ་ན་འདོད་རྒྱལ་ཐོག་མའི་དངོས་མིང༌། ལྷ་ཞེས་པ་ལྟ་བུ། རྗེས་གྲུབ་འདོད་རྒྱལ་གྱི་དངོས་མིང༌། ལྗོན་ཤིང་ལ་རྐང་འཐུང་ཞེས་པ་ལྟ་བུ། དོན་ལྡན་འཁྲུལ་མེད་ཀྱི་དངོས་མིང༌། སྐྱེས་བུ་དཔའ་བ་ལ་སྟག་ཅེས་པ་ལྟ་བུའོ། </span><span class="tibetan-sabche">བཏགས་མིང་</span><span class="front-title">གི་མཚན་ཉིད་བཏགས་པའི་སྒྲ་བཤད་ལྔ་པོ་གང་རུང་ཚང་བ། དེ་ལ་དབྱེ་ན་འདྲ་བ་རྒྱུ་མཚན་དུ་བྱས་པ། འབྲེལ་བ་རྒྱུ་མཚན་དུ་བྱས་པའམ་དེ་ལས་བྱུང་བ། དེ་གཉིས་ཀ་ལྡོག་པ་རྒྱུ་མཚན་དུ་བྱས་པའི་བཏགས་མིང་གསུམ་དུ་ཡོད། དང་པོ་ནི་སྨན་བྱ་རོག་རྐང་ཞེས་པ་ལྟ་བུ། གཉིས་པ་འབྲེལ་མིང་ལ་རྒྱུ་མིང་འབྲས་བུ་ལ་བཏགས་པ། མ་ཞུ་བའི་ནད་ལ་མ་ཞུ་བ་བརྗོད་པ་ལྟ་བུ། འབྲས་མིང་རྒྱུ་ལ་བཏགས་པ་སྒྲོན་མེའི་ཤིང་ངམ། ཕྱུག་པོ་སེར་སྣ་ཅན་ལ་ཡི་དྭགས་སུ་བརྗོད་པ་ལྟ་བུ། ཚོགས་པའི་མིང་ཡ་གྱལ་ལ་བཏགས་པ་སྐྱེས་བུ་འགའ་ཞིག་ལ་ལྷའམ། བུད་མེད་ཁ་ཅིག་</span><span class="front-title">གི་མིང་དུ་བུ་མོ་བརྗོད་པ་ལྟ་བུ། དེ་ལས་ལྡོག་པ་ཡ་གྱལ་གྱི་མིང་ཚོགས་པ་ལ་བཏགས་པ་གསེར་སོགས་ལ་ལྕགས་ཞེས་བརྗོད་པ་ལྟ་བུ་དང་བཞིའོ། །གསུམ་པ་འདྲ་འབྲེལ་གཉིས་ཀ་ལས་ལྡོག་པའི་མིང་ནི། གཟའ་མིག་དམར་ལ་བཀྲ་ཤིས་དང༌། བྱེད་པ་བིཥྟི་ལ་བཟང་པོ་ཞེས་བརྗོད་པ་ལྟ་བུ་སོགས་སོ། །</span></p>
			<p id="_idParaDest-117" class="tibetan-sabche1"><span class="tibetan-sabche">གཉིས་པ་༼བྱེ་བྲག་མངོན་བརྗོད་ཀྱི་ཚུལ་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མིང་གཅིག་དོན་མང་དོན་གཅིག་མིང་མང་གིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">མངོན་བརྗོད་ཁམས་དང་མིང་དོན་ཁོང་ཆུད་བྱ། </span></p>
			<p class="tibetan-commentary-non-indent"><span class="front-title">དེ་ལྟར་བཤད་པའི་མིང་རྣམས་ཀྱང་</span><span class="tibetan-sabche">མིང་གཅིག་ཁོ་ན་དོན་མང་པོ་ལ་འཇུག་པ། </span><span class="front-title">དཔེར་ན། འཆི་མེད་མཛོད་ལས། </span><span class="tibetan-external-citations">ཀཿནི་ཚངས་པ་རླུང་ཉི་བདག །ཀཾ་ནི་མགོ་དང་ཆུ་དག་ལ། </span><span class="front-title">།ཞེས་དང༌། </span><span class="tibetan-external-citations">དབང་ཆེན་གུ་གུལ་འུག་པ་དང༌། །སྤྲུལ་འཛིན་རྣམས་ལ་ཀཽ་ཤི་ཀཿ </span><span class="front-title">།ཞེས་དང༌། </span><span class="tibetan-external-citations">ཨརྠ་བརྗོད་བྱ་ནོར་ཚིག་དོན། །དགོས་པ་དང་ནི་ལྡོག་པ་ལ། </span><span class="front-title">།ཞེས་དང༌། </span><span class="tibetan-external-citations">ཨནྟ་རཾ་ནི་གོ་སྐབས་མཚམས། །སྨད་གོས་སྒྲིབ་དབྱེ་དེ་ཡི་དོན། །སྐྱོན་བྲལ་ཕྱི་རོལ་བདག་གི་བ། །སྐབས་དབུས་གང་གི་བདག་ལ་ཡང༌། </span><span class="front-title">།ཞེས་དང༌།</span><span class="tibetan-external-citations"> སྭསྟི་སྨོན་བདེ་བསོད་ནམས་ཚོགས། </span><span class="front-title">།ཞེས་དང༌། ཀླུ་སྒྲུབ་ཞབས་ཀྱིས། </span><span class="tibetan-external-citations">ངག་ཕྱོགས་ས་དང་འོད་ཟེར་དང༌། །ཕྱུགས་དང་མིག་དང་རྡོ་རྗེ་དང༌། །མཐོ་རིས་ཆུ་སྟེ་དོན་དགུ་ལ། །མཁས་པས་གོ་སྒྲ་ངེས་པར་བཟུང༌། </span><span class="front-title">།ཞེས་པ་ལྟ་བུ་དང༌། གཞན་ཡང་མངོན་བརྗོད་མུ་ཏིག་ཕྲེང་བ་དང༌། དཔལ་སྒྲའི་སྙེ་མ་སོགས་ནས་མཐའ་ཡས་</span><span class="front-title">པ་འབྱུང་བ་ལྟར་ལེགས་སྦྱར་ལ་ཤིན་ཏུ་མང་ཞིང༌། བོད་སྐད་ལའང་གཉིས་སྐྱེས་ཞེས་པའི་མིང༌། ཟླ་བ། བྲམ་ཟེ། བྱ་སོགས་ལ་འཇུག་པ་དང༌། མཁའ་འགྲོ་ཞེས་པ་གྲུབ་པའི་རྣལ་འབྱོར་མ་དང༌། ཨོ་རྒྱན་སོགས་ཞིང་སྐྱེས་ཀྱི་མི་མོ། ཉི་མ། འདབ་ཆགས། མདའ་ལའང་འཇུག་པས་མཚོན་ཏེ་རྒྱ་ཆེར་རྟོགས་པར་བྱའོ། །</span></p>
			<p id="_idParaDest-118" class="tibetan-sabche1"><span class="tibetan-sabche">དོན་གཅིག་ལ་མིང་མང་པོ་དང་ལྡན་པ་ནི།</span></p>
			<p class="tibetan-commentary-non-indent"><span class="front-title">འཆི་མེད་མཛོད་ལས། </span><span class="tibetan-external-citations">མཐོ་རིས་མི་ཟད་མི་བདེ་མེད། །ལེགས་གནས་སུམ་རྩེན་སྐབས་གསུམ་གནས། །ལྷ་ཡི་འཇིག་རྟེན་</span><span class="front-title">ཞེས་མཐོ་རིས་ཀྱི་མིང་གི་རྣམ་གྲངས་དང༌།</span><span class="tibetan-external-citations"> ཀུན་མཁྱེན་བདེ་གཤེགས་སངས་རྒྱས་དང༌། །ཆོས་ཀྱི་རྒྱལ་པོ་དེ་བཞིན་གཤེགས། །ཀུན་ཏུ་བཟང་པོ་བཅོམ་ལྡན་འདས། །བདུད་ཐུལ་རྒྱལ་བ་འཇིག་རྟེན་རྒྱལ། །མངོན་ཤེས་དྲུག་ལྡན་སྟོབས་བཅུ་པ། །གཉིས་མེད་གསུང་བ་རྣམ་པར་འདྲེན། །ཐུབ་དབང་དཔལ་སྟུག་སྟོན་པའོ། </span><span class="front-title">།ཞེས་སངས་རྒྱས་ཀྱི་མཚན་གྱི་རྣམ་གྲངས་སུ་གསུངས་པ་ལྟ་བུ་ཤིན་ཏུ་མང་པོ་རྣམས་ཏེ། མངོན་བརྗོད་</span><span class="front-title">དེ་རྣམས་ཀྱང་ལེགས་སྦྱར་ལ་བྱིངས་ཀྱི་ཁམས་དང༌། སྐད་གཉིས་ཀར་མིང་དེའི་དོན་ནམ་རྒྱུ་མཚན་ཡང་ཁོང་དུ་ཆུད་པར་བྱ་དགོས་ཏེ། དཔེར་ན་ལེགས་སྦྱར་ལ། བུདྡྷཱཿཞེས་པ་བུདྷི་རྟོགས་པའི་བྱིངས་ལ་དངོས་པོའི་དོན་ཀྟ་རྐྱེན་དུ་སྦྱར་ནས་བསྒྲུབས་པས་གཉིད་དང་བྲལ་བ་ལྟ་བུའི་སངས་པའམ་ཤེས་བྱའི་དངོས་པོ་ཐམས་ཅད་ཇི་བཞིན་དུ་རྟོགས་པའི་དོན་དུ་འགྱུར་བ་དང༌། དེ་ཉིད་བོད་སྐད་དུ་སངས་རྒྱས་ཞེས་སྔོན་གྱི་ལོ་ཙཱ་བ་ཆེན་པོ་རྣམས་ཀྱིས་དོན་ལ་བརྟོན་ནས་བསྒྱུར་པར་མཛད་དེ། དེའང༌། </span><span class="tibetan-external-citations">མ་རིག་གཉིད་ལས་སངས་ཕྱིར་དང༌། །ཤེས་བྱ་ལ་ནི་བློ་རྒྱས་ཕྱིར། །སངས་རྒྱས་པདྨ་ལྟར་སངས་རྒྱས། </span><span class="front-title">།ཞེས་ངེས་ཚིག་དང་སྦྱར་དགོས་པས་མཚོན་ཏེ་རྗེས་སུ་དཔག་པར་བྱའོ། །</span></p>
			<p id="_idParaDest-119" class="tibetan-sabche1"><span class="tibetan-sabche">ལྔ་པ་ཟློས་གར་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མཚམས་སྦྱོར་ལྔ་དང་འཇུག་པའི་ཡན་ལག་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཚན་ཉིད་བཅུ་དྲུག་སྒེག་དང་ཕྲེང་བ་སོགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་དགའི་རོ་ལྡན་ཟློས་གར་དང་མཚུངས་པ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སེམས་ཅན་མགུ་བྱེད་སྤྱོད་པ་ཀུན་ལ་བསླབ། །</span></p>
			<p class="tibetan-commentary-non-indent"><span class="front-title">ཟློས་གར་གྱི་བཤད་པ་བོད་ཀྱི་རྟོག་བཟོ་མཁན་རྣམས་ཀྱིས་བཤད་པ་ནི་ཕལ་ཆེར་ཇི་བཞིན་མ་ཡིན་པས་རྗེས་ཟློས་མ་བྱས་ལ། ཀུན་མཁྱེན་བསྟན་པའི་ཉིན་བྱེད་ཀྱིས་རྒྱ་དཔེ་དང་ཟློས་གར་གྱི་སྦྱོར་བའང་གཟིགས་ནས་ཕྱོགས་མཚོན་ཙམ་གྱི་གསུང་གི་རྒྱུན་ནི།</span></p>
			<p class="tibetan-commentary-non-indent"><span class="tibetan-sabche">སྤྱིར་ཟློས་གར་ལ་དོན་གྱི་ཆིངས་གསུམ། མཚམས་སྦྱོར་གྱི་ཡན་ལག འཇུག་པའི་ཡན་ལག མཚན་ཉིད་ཀྱི་དབྱེ་བའོ། །དང་པོ་མཚམས་སྦྱོར་གྱི་ཡན་ལག་ནི།</span><span class="front-title"> བརྗོད་བྱའི་དོན་གྱི་ཁྱད་པར་སྡེ་ཚན་མི་</span><span class="front-title">འདྲ་བ་རྣམས་རྗོད་བྱེད་ཀྱང་སྐད་རིགས་སྣ་ཚོགས་པས་ལབ་དགོས་པ་དེ་དག་གི་བར་དུ་མཚམས་སྦྱོར་བྱེད་ཡིན། ༼༡༽ དེ་ལས་</span><span class="tibetan-sabche">སྒོའི་མཚམས་སྦྱོར་</span><span class="front-title">ནི་དྲི་བ་དང༌། ༼༢༽ </span><span class="tibetan-sabche">ལན་གྱི་སྒོའི་མཚམས་སྦྱོར་</span><span class="front-title">ནི་དྲི་ལན་ཏེ། ཕན་ཚུན་དྲི་བ་དྲི་ལན་གྱི་རྣམ་པ་བྱེད་རྒྱུ་དུ་མ་ཞིག་ཡོད་པའི་མིང་དང༌། ༼༣༽ </span><span class="tibetan-sabche">སྙིང་པོ་ནི།</span><span class="front-title"> སྐབས་འགར་གྲོས་བྱེད་པ་ལྟ་བུའི་ཚིག་མང་པོ་ཕན་ཚུན་དུ་སྨྲས་པའི་མཐར་གྲོས་ཐག་བཅད་པའི་ཚུལ་གྱིས་གཏན་ལ་ཕབ་པ་ལ་སྙིང་པོ་ཟེར། ༼༤༽ </span><span class="tibetan-sabche">མི་བཟོད་པ་ནི།</span><span class="front-title"> མཚང་ནས་འབྲུ་བའི་བརྗོད་པས་དེའི་རང་མཚང་ལ་ཕོག་པའི་རྣམ་པས་མི་བཟོད་པའམ་ཆགས་པས་གཟིར་ནས་མི་བཟོད་པའི་ཚུལ་བྱེད་པའོ། ༼༥༽ </span><span class="tibetan-sabche">།ངེས་པ་འཐོབ་བྱེད་ནི།</span><span class="front-title"> ཐེ་ཚོམ་དང་བཅས་པའི་བརྗོད་པ་མང་པོའི་མཐར་དོན་གཅིག་ལ་ངེས་པ་རྙེད་པ་ལྟར་བྱེད་པ་སྟེ། དེ་རྣམས་ལ་མཚམས་སྦྱོར་གྱི་ཡན་ལག་ལྔ་ཞེས་གྲགས་སོ། །གཞན་ཡང་སྙན་ངག་མེ་ལོང་གི་རྒྱ་འགྲེལ་སློབ་</span><span class="front-title">དཔོན་རཏྣ་ཤྲཱིས་མཛད་པ་ལས། </span><span class="tibetan-external-citations">མཚམས་སྦྱོར་རྣམས་ནི་སྒོ་དང༌། ལན་གྱི་སྒོ། སྙིང་པོ། མི་བཟོད་པ། ངེས་ཐོབ་སྟེ་ལྔར་བཤད་དོ།</span><span class="front-title"> །དེ་ལ་ཉེ་བར་ལེན་པ། ཉེ་བར་མཁོ་བ། ཡོངས་སུ་འཇོག་པ། རྣམ་པར་སྲེད་པ། རིག་པ། ཐོབ་པ། མཉམ་པར་འཇོག་པ། སྒྲུབ་པ། བརྙེས་པ། དབྱེ་བ། དབྱེ་བར་བྱེད་པ་རྣམས་ནི་སྒོའི་ཡན་ལག་རྣམས་སོ། ཡོངས་སུ་འགྲོ་བ། རྣམ་པར་འདར་བ། གདུང་བ། རྩེད་མོ། རྩེད་མོའི་མདངས། རབ་ཏུ་འགྲོ་བ། འགལ་བ། ཉེ་བར་གནས་པ། མ་དག་པ། སྐྱེ་བོ་འགོད་པར་རྩོམ་པ། ཡི་གེ་བསྡུ་བ་རྣམས་ནི་ལན་གྱི་སྒོའི་ཡན་ལག་རྣམས་སོ། །མ་བྱུང་བ་དཔེར་བརྗོད་པ། ལམ་གྱི་རང་བཞིན་དཔེར་བརྗོད་པའི་རིམ་པ་བསྡུ་བ། རྗེས་སུ་དཔག་པ། སློང་བ། བརྟག་དཔྱད། གཟེར་བ། སྟོབས་ལྷག་པ། ཡིད་འབྱུང་བ། འཚབ་པ་རྣམས་ནི་སྙིང་པོའི་ཡན་ལག་རྣམས་སོ། །རྒོལ་བ། འཐོར་བ། འཛག་པ། ནུས་པ། ཕན་ཚུན་དུ་</span><span class="front-title">གནས་པ། འགྲོ་བ་པ་གསལ་བ། འབྱེད་པ། འགོག་པ། འགལ་བ། ལེན་པ། འདྲིད་པ། རབ་ཏུ་སྲེད་པ་ནི་མི་བཟོད་པའི་ཡན་ལག་རྣམས་སོ། །མཚམས་སྦྱོར། འགོག་པ། སྤེལ་བ། གཏན་ལ་ཕབ་པ། སྨོད་པ་གསལ་བ། རབ་དྭངས། ཀུན་དགའ། དུས། ཉེ་བར་སྦེད་པ། བསམ་པ་སྔ་མ་འཆད་པ། སྙན་ངག་བསྡུ་བ། རང་གིས་སྟོན་པ་རྣམས་ནི་ངེས་ཐོབ་ཀྱི་ཡན་ལག་རྣམས་སོ། །ཞེས་གསུངས།</span></p>
			<p id="_idParaDest-120" class="tibetan-sabche1"><span class="tibetan-sabche">གཉིས་པ་འཇུག་པའི་ཡན་ལག་ལ།</span></p>
			<p class="tibetan-commentary-non-indent"><span class="front-title">བྷཱ་ར་ཏཱི། སཱ་ཏྭ་ཏི། ཀཻ་ཤི་ཀཱི། ཨཱར་བྷ་ཊཱི། ཞེས་པ་བཞི་སྟེ། སོ་སོར་ཡང་ཡན་ལག་བཞིའོ། །</span></p>
			<p id="_idParaDest-121" class="tibetan-sabche1"><span class="tibetan-sabche">དེ་ལ་བྷཱ་ར་ཏཱིའི་ཡན་ལག་བཞི་ནི།</span></p>
			<p class="tibetan-commentary-non-indent"><span class="front-title">རབ་ཏུ་སྲེད་པ་དང༌། ཀུན་ཏུ་སྒོ་དང༌། ཕྲེང་བ་དང༌། བཟོ་བྱེད་པའོ། །</span></p>
			<p id="_idParaDest-122" class="tibetan-sabche1"><span class="tibetan-sabche">སཱ་ཏྭ་ཏིའི་ཡན་ལག་བཞི་ནི།</span></p>
			<p class="tibetan-commentary-non-indent"><span class="front-title">ཤིན་ཏུ་འཇོག་པ། ཡོངས་སུ་བསྒྱུར་བ། སྨྲ་བ་དང་བཅས་པ། འཕྲག་ཏུ་བཟློག་པ་རྣམས་སོ། །</span></p>
			<p id="_idParaDest-123" class="tibetan-sabche1"><span class="tibetan-sabche">ཀཻ་ཤི་ཀཱིའི་ཡན་ལག་བཞི་ནི།</span></p>
			<p class="tibetan-commentary-non-indent"><span class="front-title">རྩེད་མོ། གསལ་བ། </span><span class="front-title">རྩེད་མོ་འབྱེད་པ། རྩེད་མོར་འགྲོ་བ་རྣམས་སོ། །</span></p>
			<p id="_idParaDest-124" class="tibetan-sabche1"><span class="tibetan-sabche">ཨཱར་བྷ་ཊཱིའི་ཡན་ལག་བཞི་ནི།</span></p>
			<p class="tibetan-commentary-non-indent"><span class="front-title">བསྡུས་པ། ཀུན་ལྟུང༌། གནས་སྐབས་འཇོག་པ། ཀུན་ཏུ་འཐོར་བ་སྟེ། དེ་རྣམས་ནི་འཇུག་པའི་ཡན་ལག་གོ། །</span></p>
			<p id="_idParaDest-125" class="tibetan-sabche1"><span class="tibetan-sabche">གསུམ་པ་མཚན་ཉིད་ཀྱི་དབྱེ་བ་ནི།</span></p>
			<p class="tibetan-commentary-non-indent"><span class="front-title">རྒྱ་འགྲེལ་ལས། </span><span class="tibetan-external-citations">རྒྱན། ཡི་གེ་བསྡུས་པ། མཛེས་པ། དཔེར་བརྗོད། རྒྱུ་ཡང་དག་པར་སྦྱོར་བ། མཐོང་བའི་མཐའ། ཐོབ་པ། མངོན་པར་མཐོ་བ། ངེས་པར་བསྟན་པ། ངེས་ཚིག གྲུབ་པ། ཁྱད་པར་བྱེད་པ། ཡོན་ཏན་ལྷུང་བ། ཕུལ་བྱུང༌། རྟོག་གེ་མཚུངས་པ། ཚིག་བཏུས་པ། བསྟན་པ། ཉེ་བར་བསྟན་པ། རྣམ་པར་དཔྱད་པ། གོ་ལྡོག་པ། ཉམས་པ། རྗེས་ཁྲིད། ཕྲེང་བ། ཡོན་སྦྱིན་པ། སྨོད་པ། དོན་གྱི་དབང༌། རབ་ཏུ་གྲུབ་པ། དྲི་བ། འགོད་པ་དང་བཅས་པ། རེ་བ། ཆ་ཤས། བསྡུས་པ། ཡོན་ཏན་སྒྲོགས་པ། མ་བརྗོད་པ་གྲུབ་པ། </span><span class="tibetan-external-citations">དགའ་བའི་ཚིག་སྟེ་</span><span class="front-title">སུམ་ཅུ་རྩ་དྲུག་ཏུ་བཤད་པ་རྣམས་དང༌། གཞན་ཡང༌། སྒེག་པའི་ཡན་ལག་དང༌། ཕྲེང་བའི་ཡན་ལག་དང༌། མཚམས་སྦྱོར་གཞན་པའི་ཡན་ལག་ལ་སོགས་པ་སྟེ། དེ་རྣམས་ཐམས་ཅད་ཀྱང་གར་གྱི་རྣམ་འགྱུར་ཤིན་ཏུ་ཁྲོ་བའི་ཉམས་དང༌། ཆགས་པས་གཟིར་བའི་ཉམས་དང༌། མྱ་ངན་གྱིས་སྡུག་བསྔལ་བའི་ཉམས་དང༌། ཡ་མཚན་བས་ངོ་མཚར་བའི་ཉམས་སོགས་སྔོན་བྱུང་གི་གཏམ་རྒྱུད་དང་རྗེས་སུ་འབྲེལ་བའི་ལུས་ངག་གི་རྣམ་འགྱུར་ལ་བརྟེན་ནས་མངོན་སུམ་ལྟ་བུར་ཉམས་སུ་མྱོང་བར་བྱེད་པ་སྟེ། དེ་རྣམས་ཀྱི་མཚན་ཉིད་རྒྱས་པ་ནི་འདིར་ཡི་གེའི་ལས་སུ་ཆེ་བས་གཞན་དུ་ཤེས་པར་བྱའོ། །མདོར་ན་ལུས་ངག་གི་འགྱུར་བ་ལན་མང་པོ་ཟློས་ཀྱང་ཡིད་འཕྲོག་པའི་གར་དུ་གྱུར་པས་འགྲོ་བ་མཐོང་ཐོས་ཀུན་དགའ་བ་སྐྱེད་པའི་རོའམ་ཉམས་དང་ལྡན་པ་འཕགས་པའི་ཡུལ་དུ་ཟློས་གར་</span><span class="front-title">གྱི་རིག་པ་ཡ་མཚན་ཆེ་བར་གྲགས་ཀྱང་གངས་ཅན་དུ་དེའི་བསྟན་བཅོས་མ་བྱུང་ཞིང་ཐར་པ་དོན་དུ་གཉེར་བ་ལ་ཉེ་བར་མཁོ་བའང་མེད་པས། དེ་དང་ཆ་མཚུངས་པ་བྱང་ཆུབ་སེམས་དཔའ་རྣམས་ཀྱི་བྱ་བ་སེམས་ཅན་མགུ་བྱེད་ཀྱི་སྤྱོད་པ་ཀུན་ལ་བསླབ་པར་བྱ་སྟེ། </span><span class="tibetan-external-citations">སེམས་ཅན་མགུ་བྱེད་མ་གཏོགས་པ། །སངས་རྒྱས་མཉེས་པའི་ཐབས་གཞན་མེད། </span><span class="front-title">།ཅེས་གསུངས་པ་ལྟར་རོ། །</span></p>
			<p id="_idParaDest-126" class="tibetan-sabche1"><span class="tibetan-sabche">རྩ་བའི་གསུམ་པ་ཚུར་མཐོང་འཇིག་རྟེན་པའི་ལམ་རྣམ་པར་གཞག་པ་ལ་གཉིས། སྤྱིར་བསྟན་པ་དང༌། བྱེ་བྲག་ཏུ་དབྱེ་བའོ། །དང་པོ་༼སྤྱིར་བསྟན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཚེ་འདིའི་བདེ་སྐྱིད་ཙམ་རྟོག་ཐ་མལ་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གྲུབ་མཐས་བློ་བསྒྱུར་ལམ་དང་ལྡན་པ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡང་དག་ཡང་དག་མིན་པའི་ལྟ་བ་མང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འོག་མ་བརྒྱ་ལས་གོང་མ་རེ་རེ་ཙམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བསྡུ་ན་ཕྱི་ནང་གཉིས་ཡོད་་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། སྤྱིར་སེམས་ཅན་གྱི་རིས་ན་ཤེས་བྱའི་གནས་ཚུལ་དང་འཇིག་རྟེན་ཕྱི་མ་ཕན་ཆད་ལ་རྟོག་དཔྱོད་གང་ཡང་མི་འཇུག་པར་ཚེ་འདི་ཁོ་ནའི་བདེ་སྡུག་གི་བླང་དོར་ཙམ་འབའ་ཞིག་རྟོག་པ་ནི་ཐ་མལ་པ་ཞེས་བྱ་ལ། གྲུབ་མཐས་བློ་བསྒྱུར་ཅིང་ཤེས་བྱ་ལ་རྟོག་དཔྱོད་ཅུང་ཟད་ཞུགས་པ་ནི་ལམ་དང་ལྡན་པ་ཞེས་བྱ་སྟེ། འཇིག་རྟེན་ཕལ་པ་ལས་ཆེས་མཆོག་ཏུ་གྱུར་པའོ། །དེས་ན་འཇིག་རྟེན་ན་གྲུབ་མཐས་བློ་ཁ་སྒྱུར་བ་རྣམས་ནི། རང་རང་གི་རིགས་པས་གྲུབ་ཅིང་དེ་ལས་འདའ་བར་མི་ནུས་པ་</span><span class="front-title">ལ་གྲུབ་བའི་མཐའ་ཞེས་བྱ་ཞིང་དེ་ཉིད་བདེན་པ་ཡིན་གྱི། འཇིག་རྟེན་ན་ཇི་ལྟར་གྲགས་པ་རྣམས་ནི་བདེན་པར་མ་ངེས་སོ་ཞེས་ཟེར་ཏེ། དེ་སྐད་དུ་ཡང༌། སྤྱོད་འཇུག་ལས།</span><span class="tibetan-external-citations"> འཇིག་རྟེན་པ་ཡིས་དངོས་མཐོང་ཞིང༌། །ཡང་དག་ཉིད་དུའང་རྟོག་བྱེད་ཀྱི། །སྒྱུ་མ་ལྟ་བུ་མིན་པས་འདིར། །རྣལ་འབྱོར་པ་དང་འཇིག་རྟེན་རྩོད།</span><span class="front-title"> །ཅེས་གསུངས་སོ། །གྲུབ་མཐའ་སྨྲ་བ་དེ་ལའང་མངོན་མཐོའི་ཐེག་པ་ལ་སོགས་ཡང་དག་དང༌། རྟག་ཆད་དུ་འཛིན་པ་སོགས་ཡང་དག་པ་མ་ཡིན་པའི་ལྟ་བ་ནི་མང་སྟེ། སློབ་དཔོན་སྨན་པའི་ཞབས་ཀྱིས། ལྟ་བ་ལྔ་བརྒྱ་བདུན་ཅུ་དང༌། རྟོག་གེ་འབར་བ་ལས་ལྟ་བའི་རྩ་བ་བརྒྱ་རྩ་བཅུ་དང་དེ་ལས་ཕྱེ་བ་སུམ་བརྒྱ་དྲུག་ཅུ་རྩ་གསུམ་དང༌། ཡེ་ཤེས་སྙིང་པོ་ཀུན་བཏུས་ཀྱི་བཤད་སྦྱར་ལས་ཡ་མཚན་ཅན་གྱི་ལྟ་བ་དགུ་བཅུ་རྩ་དྲུག་དང༌། མདོ་སྡེ་ཚངས་པའི་དྲྭ་བ་ལས་ལྟ་བ་དྲུག་ཅུ་རྩ་གཉིས་དང༌། དད་པ་ཆེར་</span><span class="front-title">འབྱུང་གི་མདོ་ལས་དམ་པ་མ་ཡིན་པའི་ལྟ་བ་ཉི་ཤུ་རྩ་བརྒྱད་དང༌། ཐེག་ཆེན་ལ་དད་པར་རབ་ཏུ་སྒོམ་པའི་མདོ་ལས་ལྟ་ངན་ཉི་ཤུ་རྩ་དྲུག་གསུངས་པ་དང༌། གཞན་ཡང་འཇིག་ཚོགས་ལ་ལྟ་བ་ཉི་ཤུ་དང༌། རྟོག་དཔྱོད་ཀྱི་ལྟ་བ་ལས་ཕ་རོལ་སྨྲ་བ་བཅུ་དྲུག་དང༌། ལུང་མ་བསྟན་གྱི་ལྟ་བ་བཅུ་བཞི་དང༌། མཐར་འཛིན་གྱི་ལྟ་བ་བརྒྱད་དམ་བཞིའམ་གཉིས་ཏེ་ཡང་དག་པ་མ་ཡིན་པའི་ལྟ་བ་མང་དུ་བཤད་པས་མཚོན་ནོ། །ངན་སོང་གསུམ་དང་ལྷ་མི་ཕལ་མོ་ཆེ་སོགས་འཇིག་རྟེན་ཕལ་པ་བརྒྱ་སྟོང་དུ་མའི་ནང་དུ་གྲུབ་མཐའི་ལམ་ལ་ཞུགས་པ་ནི་རེ་རེ་ཙམ་དུ་ཟད་ལ། དེ་དག་ཀྱང་འོག་མ་འོག་མ་ལ་ཞུགས་པ་ནི་ཆེས་མང་ལ་གོང་མ་གོང་མ་ལ་ཞུགས་པ་ནི་ཆེས་ཉུང་སྟེ། ཇོ་བོ་རྗེས། </span><span class="tibetan-external-citations">དེང་སང་རྒྱ་གར་ན་མུ་སྟེགས་ཀྱི་གྲུབ་མཐའ་ལ་མཁས་པ་བརྒྱ་བརྒྱའི་ཚེ་ན་བྱེ་བྲག་ཏུ་སྨྲ་བའི་གྲུབ་མཐའ་ཤེས་པ་རེ་རེ། དེ་བརྒྱ་བརྒྱ་ན་མདོ་སྡེ་པ་རེ་རེ། དེ་</span><span class="tibetan-external-citations">བརྒྱ་བརྒྱ་ན་སེམས་ཙམ་རྣམ་བདེན་པ་རེ་རེ། དེ་བརྒྱ་བརྒྱ་ན་རྣམ་རྫུན་པ་རེ་རེ། དེ་བརྒྱ་བརྒྱ་ན་དབུ་མ་རང་རྒྱུད་པ་རེ་རེ། དེ་བརྒྱ་བརྒྱ་ན་ཟླ་བ་གྲགས་པའི་ལུགས་ཤེས་པ་རེ་རེ་ཙམ་ལས་མེད། </span><span class="front-title">ཅེས་གསུངས་པ་ལྟར་རོ། །གྲུབ་མཐའ་སྨྲ་བ་ལ་ནང་གསེས་བྱེ་བྲག་གི་རྣམ་དབྱེ་ཆེས་མང་ཡང་རིས་མི་མཐུན་པའི་སྒོ་ནས་བསྡུ་ན། གཞན་སྡེ་ཕྱི་རོལ་མུ་སྟེགས་པ་དང༌། རང་སྡེ་ནང་པ་སངས་རྒྱས་པ་གཉིས་སུ་ཡོད་པས་དེ་དག་གི་ཚུལ་རིམ་བཞིན་བཤད་པར་བྱའོ། །</span></p>
			<p id="_idParaDest-127" class="tibetan-sabche1"><span class="tibetan-sabche">གཉིས་པ་བྱེ་བྲག་ཏུ་དབྱེ་བ་ལ་གཉིས། ཕྱི་རོལ་མུ་སྟེགས་པའི་ལམ་སྲོལ་མདོར་བསྟན། མངོན་མཐོའི་ཐེག་པ་རྒྱས་པར་བསྟན་པའོ། །དང་པོ་༼ཕྱི་རོལ་མུ་སྟེགས་པའི་ལམ་སྲོལ་མདོར་བསྟན་༽ལ་གསུམ། ངོ་བོ། དབྱེ་བ། དེ་ཉིད་རྒྱས་པར་བཤད་པའོ། །དང་པོ་</span><span class="tibetan-sabche">༼ངོ་བོ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་ཕྱི་པ་ལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">མུ་སྟེགས་ཞེས་གྲགས་་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། བསྟན་པ་འདི་དང་སྟོན་པ་འདི་ལས་ཕྱི་རོལ་ཏུ་ཕྱོགས་ཏེ་འཇིག་རྟེན་པའི་ཤེས་རབ་ཀྱིས་ཤེས་བྱའི་གནས་ལ་དཔྱོད་ཀྱང་ཡིན་ལུགས་ཀྱི་མྱང་འདས་དང་རྗེས་སུ་མཐུན་པའི་ལམ་མེད་པས་ཕྱི་རོལ་པ་ཞེས་བྱ། འོན་ཀྱང་དེ་ལ་ཅུང་ཟད་ཉེ་བར་གྱུར་པས་ཐར་པའི་མུ་དང་སྟེགས་ལ་གནས་པས་ན་མུ་སྟེགས་ཞེས་བྱ་སྟེ། བཟང་སྤྱོད་འགྲེལ་པ་ལོ་ཆེན་ཡེ་ཤེས་སྡེས་མཛད་པ་ལས། </span><span class="tibetan-external-citations">མུ་སྟེགས་ཅན་ཞེས་བྱ་</span><span class="tibetan-external-citations">བ་ལ། །མུ་སྟེགས་ནི། དཔེར་ན་ཆུའི་རྫིང་བུའམ་མཚེའུར་འཇུག་པའི་མུར་ཐེམ་པ་བྱས་པ་ལྟ་བུའམ་རབ་བརྒལ་བའི་རབ་ཁ་བདེ་བ་ལ་མུ་སྟེགས་ཞེས་བྱའོ། །དེ་བཞིན་མྱ་ངན་ལས་འདས་པའི་མཚོར་འཇུག་པའི་མུ་སྟེགས་དང༌། འཁོར་བའི་ཆུ་བོ་ལས་བརྒལ་བའི་ཐབས་ལམ་གྱི་རབ་ཁ་ལ་མུ་སྟེགས་ཞེས་བྱ་སྟེ། གང་སུ་དག་ལ་ལམ་དེ་ཡོད་ཅིང་དེ་སྤྱོད་ན་དེ་དག་ནི་མུ་སྟེགས་ཅན་ཏེ། </span><span class="front-title">ཞེས་གསུངས་པ་ལྟར་རོ། །མཚན་ཉིད་ནི། ལྟ་སྒོམ་སྤྱོད་འབྲས་བཞིའི་སྒོ་ནས་སངས་རྒྱས་པའི་འགལ་ཟླར་གྱུར་པའི་གྲུབ་མཐའ་སྨྲ་བ་པོའོ། །</span></p>
			<p id="_idParaDest-128" class="tibetan-sabche1"><span class="tibetan-sabche">གཉིས་པ་༼དབྱེ་བ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་བཏགས་སྤྲུལ་རང་རྒྱུད་གསུམ། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། </span><span class="tibetan-sabche">སྤྱིར་མུ་སྟེགས་ཙམ་ལ་བཏགས་པ་བ་དང༌། སྤྲུལ་པ་དང༌། རང་རྒྱུད་པ་གསུམ་ལས།</span><span class="front-title"> </span><span class="tibetan-sabche">བཏགས་པ་བ་ནི། </span></p>
			<p class="tibetan-commentary-non-indent"><span class="front-title">ལང་གཤེགས་ལས། </span><span class="tibetan-external-citations">ཇི་སྲིད་སེམས་ནི་འཇུག་པའི་བར། །དེ་སྲིད་འཇིག་རྟེན་རྒྱང་འཕེན་ཡིན། </span><span class="front-title">།ཅེས་པ་དང༌། མདོ་གཞན་ལས། འཇིག་རྟེན་རྒྱང་འཕེན་པའི་ཚིག་ལྷུར་ལེན་པའི་དགེ་སྦྱོང་རུལ་པ་སོགས་གསུངས་ཤིང༌། གནས་མ་བུ་པ་དང་ཕུང་པོ་ལ་སོགས་བདེན་པར་སྨྲ་བ་རྣམས་དང་རིགས་ཆད་པའི་ལོག་རྟོག་ཅན་ཞི་བའི་བདེ་བ་ལ་ཡིད་སྐྱོ་བ་རྣམས་ལ་མུ་སྟེགས་ཞེས་བཏགས་པ་རྣམས་སོ། །</span></p>
			<p id="_idParaDest-129" class="tibetan-sabche1"><span class="tibetan-sabche">སྤྲུལ་པའི་དབང་དུ་བྱས་ནས་ནི།</span></p>
			<p class="tibetan-commentary-non-indent"><span class="front-title">བདེན་སྨྲའི་མདོ་ལས། </span><span class="tibetan-external-citations">ཡིད་བཞིན་ནོར་བུ་འཆིང་བུ་ཕྲད་གྱུར་པ། །བདེན་པའི་ཚུལ་དུ་ནམ་ཡང་འབྱུང་བ་</span><span class="tibetan-external-citations">མེད། །དེ་བཞིན་སངས་རྒྱས་རིན་ཆེན་མུ་སྟེགས་ཅན། །ཞིང་གཅིག་ཏུ་ནི་ནམ་ཡང་འབྱུང་མི་འགྱུར། །མུ་སྟེགས་ཅན་སྒོ་འདི་ནི་བསམ་གཏན་དང༌། །མངོན་ཤེས་དབང་བསྒྱུར་མཁས་ཡིན་ཤེས་པར་གྱིས། །ཤེས་རབ་ཐབས་ཀྱིས་སྤྱོད་པའི་བློ་ལྡན་རྣམས། །རྣམ་པར་འཕྲུལ་པ་སྣ་ཚོགས་སྟོན་པར་བྱེད། </span><span class="front-title">།ཅེས་སོགས་མདོ་སྡེ་རྣམས་ལས་མང་དུ་གསུངས་པ་རྣམས་སོ། །</span></p>
			<p id="_idParaDest-130" class="tibetan-sabche1"><span class="tibetan-sabche">རང་རྒྱུད་པའི་དབང་དུ་བྱས་ནས།</span></p>
			<p class="tibetan-commentary-non-indent"><span class="front-title">ཡུམ་ལས། </span><span class="tibetan-external-citations">ཀུན་ཏུ་རྒྱུ་བརྒྱ་ཀླན་ཀ་འཚོལ་བའི་བསམ་པས་འོངས་པ་དེ་དག་ལ་དཀར་པོའི་ཆོས་གཅིག་ཙམ་ཡང་ངས་མ་མཐོང་ངོ༌། </span><span class="front-title">།ཞེས་སོགས་འབྱུང་བ་ལྟར་རོ། །</span></p>
			<p id="_idParaDest-131" class="tibetan-sabche1"><span class="tibetan-sabche">གསུམ་པ་རྒྱས་པར་བཤད་པ་ལ་གསུམ། བསམ་གཏན་པ། རྟོག་གེ་པ། ཞར་བྱུང་ཀླ་ཀློ་སོགས་སྤང་བྱར་བསྟན་པའོ། །དང་པོ་༼</span><span class="tibetan-sabche">བསམ་གཏན་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཕྱི་མར་བསམ་གཏན་པ་ནི་ལྔ་མངོན་ཤེས། །</span></p>
			<p class="tibetan-commentary-non-indent"><span class="front-title">གོང་དུ་དབྱེ་བ་གསུམ་སྨོས་པའི་ཕྱི་མ་མུ་སྟེགས་རང་རྒྱུད་པ་ནི་འདིར་བཤད་བྱའི་གྲུབ་མཐའ་སྟེ། དེ་ལའང་བསམ་གཏན་པ་དང་རྟོག་གེ་པ་གཉིས་ཀྱི་དང་པོ་ནི། བསམ་གཏན་གཟུགས་མེད་ཀྱི་མངོན་ཤེས་ལྔ་ལྡན་ཏེ། སློབ་དཔོན་དཔའ་བོས། དྲང་སྲོང་ཆེན་པོ་ལྔ་མངོན་ཤེས། །ཞེས་གསུངས་པ་ལྟར་རོ། །དེ་ཡང་ཡེ་ཤེས་རྒྱས་པ་དང་རྟོག་གེ་འབར་བ་སོགས་ནས་བསམ་གཏན་དམན་འབྲིང་མཆོག་གསུམ་གྱིས་རིམ་པ་བཞིན་དུ་བསྐལ་པ་སུམ་ཅུ་དང་དྲུག་ཅུ་དང་དགུ་བཅུ་རྗེས་སུ་དྲན་པར་</span><span class="front-title">བཤད་ལ། དེ་འདྲ་བ་རྣམས་ནི་འཁོར་བ་ཐོག་མ་མེད་པ་ནས་བྱུང་ཞིང༌། རྟོག་གེ་པ་ཡང་སྤྱིར་དེ་དང་འདྲ་མོད་ཀྱི་འཆད་འགྱུར་གྱི་གྲུབ་མཐའ་ཕལ་ཆེར་ནི་བསྐལ་པ་འདི་ཉིད་ལ་བྱུང་བའོ། །</span></p>
			<p id="_idParaDest-132" class="tibetan-sabche1"><span class="tibetan-sabche">གཉིས་པ་༼རྟོག་གེ་པ་༽ལ་གཉིས། མདོར་བསྟན་དང་འབྲེལ་བར་ཆད་སྨྲ་བཤད། རྟག་སྨྲའི་དབྱེ་བ་དགོད་པའོ། །དང་པོ་༼མདོར་བསྟན་དང་འབྲེལ་བར་ཆད་སྨྲ་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྟོག་གེ་པ་ཡི་རྩ་བ་རྟག་ཆད་སྨྲ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ལ་རྒྱང་འཕེན་པ་རྣམས་འགྲོ་བ་གསུམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསལ་དང་མི་གསལ་སེམས་ཅན་ངོ་བོས་བྱུང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྒྱུ་སོགས་མ་མཐོང་མེད་སྨྲ་ཚེ་སྔ་ཕྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལས་སོགས་འགོག་ཕྱིར་མཐོ་རིས་ཙམ་ཡང་མེད། །</span></p>
			<p class="tibetan-commentary-non-indent"><span class="front-title">མུ་སྟེགས་ཀྱི་གྲུབ་མཐའི་དབྱེ་བ་སྤྱིར་ཡེ་ཤེས་སྙིང་པོ་ཀུན་བཏུས་ལས། ཡོན་ཏན་ཅན་པ། གྲངས་ཅན་པ། ཚངས་པ་བ་སྟེ་གསུམ། རྟོག་གེ་འབར་བ་ལས། གྲངས་ཅན་པ། བྱེ་བྲག་པ། རིག་བྱེད་ཀྱི་མཐའ་གསང་བ་པ། སྤྱོད་པ་ཅན་ཏེ་བཞི། དུས་འཁོར་ལས། ཚངས་པ་བ། དབང་ཕྱུག་པ། ཁྱབ་འཇུག་པ། རྒྱང་འཕེན་པ། གཅེར་བུ་བ། སྐབས་གཞན་དུ་གྲངས་ཅན་པ་སྟེ་དྲུགས་སྐྱ་པའི་གཞུང་ལུགས་ལེགས་བཤད་ལས། རྟག་སྨྲ་གྲངས་ཅན་པ། ཕུར་བུ་པ། བྱེ་བྲག་པ། རིག་པ་ཅན་པ།</span><span class="front-title"> གཅེར་བུ་བ་སྟེ་ལྔ་དང༌། ཆད་སྨྲ་ཚུ་རོལ་མཛེས་པ། སྤྱོད་པ་བ། རིག་བྱེད་ཀྱི་མཐའ་གསང་བར་སྨྲ་བ། དབུ་མའི་ཚུལ་དུ་སྨྲ་བ་བཞི་སྟེ་དགུ་དང༌། བཅོམ་རལ་བའི་གྲུབ་མཐའ་རྒྱན་གྱི་མེ་ཏོག་ལས། རྒྱང་འཕེན་པ་སོགས་བཅུ་གཉིས་འོག་ཏུ་འཆད་འགྱུར་ལྟར་བཤད་པས་མཚོན་གཞུང་ལུགས་རྣམས་སུ་རྣམ་གྲངས་དུ་མ་འབྱུང་ཡང༌། རྟོག་གེ་པ་ཐམས་ཅད་ཀྱི་རྩ་བ་རྟག་སྨྲ་དང་ཆད་སྨྲ་གཉིས་སུ་འདུ་ཞིང༌། དེ་ཐམས་ཅད་ཀྱང་ཐུན་མོང་དུ་ཁྱབ་འཇུག་དང་དབང་ཕྱུག་དང་ཚངས་པ་ལྷར་འཛིན་པ་དང༌། རིག་བྱེད་བཞི་ཆོས་སུ་འཛིན་པ་དང༌། བདག་དང་རྟག་དངོས་སྨྲ་བ་དང༌། འཚེ་བ་ཆོས་སུ་སྨྲ་བ་དང༌། སངས་རྒྱས་པའི་ལུགས་ལ་སྡང་སྨྲས་བྱེད་པ་སོགས་སུ་ཕལ་ཆེར་མཐུན་ནོ། །མུ་སྟེགས་བྱེད་ཐམས་ཅད་ལྷ་དེ་གསུམ་ལ་སྐྱབས་སུ་འགྲོ་ཞིང་རིག་བྱེད་བཞི་འཛིན་པ་དང༌། ཉེར་ལེན་བཞི་ལས་བདག་ཏུ་སྨྲ་བ་ཉེ་བར་ལེན་པ་སྤྱིའི་</span><span class="front-title">ཆོས་ཡིན་ཏེ། རྒྱང་འཕེན་པས་ཀྱང་འབྱུང་བཞི་དང་རྫས་གཅིག་པའི་བདག་འདོད་པའི་ཕྱིར་རོ། །དེ་ལ་ལས་འབྲས་མེད་པར་འདོད་པས་འཇིག་རྟེན་པའི་ཡང་དག་ལྟ་བ་ལས་རྒྱང་རིང་དུ་སོང་བའི་རྒྱང་འཕེན་པ་ནི། སྔོན་གྱི་ཚེ་ལྷ་དང་ལྷ་མིན་འཐབ་པ་ན་ལྷ་རྣམས་རང་བཞིན་དགེ་བས་འཐབ་རྩོད་ལ་སྤྲོ་བར་མ་གྱུར་པས་གཡུལ་ཕམ་པར་ཉེ་བ་ན། དྲང་སྲོང་ཕུར་བུས་ལྷ་རྣམས་འཐབ་མོ་ལ་གཞུག་པའི་ཆེད་དུ་ཆད་པར་ལྟ་བའི་གཞུང་བརྩམས་ཏེ་བསྟན་པས་ཡིད་ཆེས་ཏེ་ལྷ་རྣམས་གཡུལ་ལས་རྒྱལ། ཕྱིས་ཕུར་བུས་ལྟ་ངན་ལྷའི་ཡུལ་དུ་དར་བར་དོགས་ཏེ་གླེགས་བམ་གངྒཱའི་ཆུ་ལ་བསྐུར་བ་དྲང་སྲོང་ཞིག་གིས་རྙེད་ནས་འཕགས་ཡུལ་དུ་དར། དེ་ལས་བཏུས་ཏེ་དྲང་སྲོང་འཇིག་རྟེན་མིག་གིས་བརྩམས་པའི་རྩ་བ་ལ་འཇུག་སྟོབས་ཀྱིས་འགྲེལ་པ་བྱས་པའི་རྗེས་འབྲང་ཆད་སྨྲའི་སྟོན་པ་སྙོམས་འཇུག་པ་དྲུགརྗེས་སྒྲོག་པ་དྲུགརྟོག་གེ་</span><span class="front-title">པའམ་སྟོན་པ་དྲུག་ཏུ་གྲགས་པ་རྣམས་སོ། །གཞན་ཡང་དྲང་སྲོང་འཇིག་མིག་གིས་རང་གི་བུ་མོ་ལ་བསྒྲོད་པར་འདོད་ནས་བརྩམས་པའང་བཤད་ལ་གང་ལྟར། དམ་བཅའ་ནི། སྒྲུབ་པ་བཞི་དང་དགག་པ་ལྔ་སྟེ། ༼༡༽ འབྱུང་བ་རྒྱུ་དུས་ན་མི་གསལ་བའི་བདག་དང༌། ༼༢༽ འབྲས་དུས་ན་ལུས་སེམས་རྫས་གཅིག་ཏུ་མངོན་དུ་གྱུར་པ་གསལ་བའི་བདག་དང༌། ༼༣༽ ལྷ་དང་ཡི་དྭགས་དམྱལ་བ་མེད་པས་འགྲོ་བ་དྲུག་མི་བདེན་ཞིང་འགྲོ་བ་གསུམ་ཡིན་ཏེ་གསལ་བ་མི་དང་དུད་འགྲོ། མི་གསལ་བ་འབྱུང་བཞི་རི་དང་ཤིང་སོགས་རྣམ་ཤེས་ཀྱི་ནུས་པ་མ་ཟད་པའི་འགྲོ་བ་བཅས་གསུམ་དང༌། ༼༤༽ རང་ཉིད་རྗེས་དཔག་མི་འདོད་པས་གཏན་ཚིགས་མེད་ཀྱང་གཞན་ལ་གྲགས་པའི་རྟགས་ཀྱི་དགོད་ཚུལ། བུམ་པ་ཆོས་ཅན། ལུས་སེམས་རྫས་གཅིག་པའི་སྐྱེས་བུ་དང་བུམ་པ་གང་རུང་གི་བརྡ་དང་བཅས་པ་ཡིན་ཏེ། ཨུཏྤལ་མིན་པའི་དངོས་པོ་ཡིན་པའི་ཕྱིར།</span><span class="front-title"> དཔེར་ན་རྩིག་པ་བཞིན། ཞེས་སོགས་སྒྲུབ་པར་བྱེད་དོ། །དགག་པ་ལྔ་ནི། ༼༡༽ སྲན་མ་ཟླུམ་ཞིང་ཚེར་མ་རྣོ་བ་སོགས་ཀྱི་དཔེས་བདེ་སྡུག་ངོ་བོ་ཉིད་ཀྱིས་བྱུང་བས་རྒྱུ་ལ་སོགས་པ་མ་མཐོང་བ་ནི་མེད་པར་སྨྲ་སྟེ། དེའང༌། ཚེ་སྔ་ཕྱི་འགོག་པ་དང༌། ༼༢༽ ལས་རྒྱུ་འབྲས་འགོག་པ་དང༌། ༼༣༽ དཀོན་མཆོག་གསུམ་འགོག་པ་དང༌། ༼༤༽ མ་མཐོང་བའི་དངོས་པོ་འགོག་པ་དང༌། ༼༥༽ རྗེས་དཔག་ཚད་མ་འགོག་པའོ། །འདི་དག་ནི་ལྟ་བ་རྣམས་ཀྱི་མ་རུང་བ་དང༌། གྲུབ་མཐའ་སྨྲ་བ་རྣམས་ཀྱི་ཐ་ཆད་དང༌། རྨོངས་པ་རྣམས་ཀྱི་ཚབས་ཆེ་ཤོས་ཡིན་པས་ཐར་པ་ལྟ་ཅི་སྨོས། མཐོ་རིས་ཀྱི་ལུས་རྟེན་ཙམ་ཐོབ་པའི་རྒྱུའང་མེད་དེ་འབྲས་བུ་ངན་འགྲོ་འབའ་ཞིག་པའོ། །</span></p>
			<p id="_idParaDest-133" class="tibetan-sabche1"><span class="tibetan-sabche">གཉིས་པ་༼རྟག་སྨྲའི་དབྱེ་བ་དགོད་པ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྟག་པར་སྨྲ་བའི་ཕྱི་མོ་གྲངས་ཅན་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚད་མ་གསུམ་གྱིས་དེ་ཉིད་ཉེར་ལྔ་གཞལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཁྱད་པར་ལྔ་ལྡན་རྩ་བའི་རང་བཞིན་བདག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཙོ་བོ་ཡོན་ཏན་གསུམ་སྙོམས་དེ་ལས་བློ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ལས་ང་རྒྱལ་དེ་ཙམ་འབྱུང་ཆེན་ལྔ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལས་དང་དབང་པོ་ཡིད་བཅས་ལུགས་འབྱུང་འཁོར། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྣམ་འགྱུར་ལྡོག་པས་སྐྱེས་བུ་ཐར་པར་འདོད། །</span></p>
			<p class="tibetan-commentary-non-indent"><span class="front-title">མུ་སྟེགས་རྟག་པར་སྨྲ་བ་ཐམས་ཅད་ཀྱི་ཕྱི་མོ་ནི་</span><span class="tibetan-sabche">གྲངས་ཅན་པ་</span><span class="front-title">ཡིན་ཏེ། དེའང་སྔོན་ཚེ་ལོ་དཔག་མེད་ཀྱི་དུས་དྲང་སྲོང་སེར་སྐྱ་ཞེས་པས་བསྟི་གནས་སུ་བསྒོམས་པས་མུ་</span><span class="front-title">སྟེགས་ཀྱི་ཐར་པ་ཐོབ་པར་རློམ་ནས་རང་གིས་མཐོང་བའི་དེ་ཉིད་གཞན་ལ་བསྟན་ཕྱིར་གྲངས་ཅན་གྱི་བསྟན་བཅོས་བྱས་ཤིང༌། ཕྱིས་རྣལ་འབྱོར་སྤྱོད་པ་དབང་ཕྱུག་ལྷར་འཛིན་པའི་དྲང་སྲོང་ཆུ་ཀླུང་གིས་ཀྱང་དབང་ཕྱུག་ནག་པོའི་རྒྱུད་སུམ་ཅུ་པ་དང་དྲུག་པ་སོགས་བྱས་པས་དེ་དག་སྟོན་པར་འཛིན་ལ། དབུ་མ་ལ་འཇུག་པ་ལས།</span><span class="tibetan-external-citations"> དེ་དབྱེ་ཅུང་ཟད་ཅུང་ཟད་ལ་བརྟེན་ནས། །མུ་སྟེགས་ཅན་རྣམས་ལུགས་ནི་ཐ་དད་གྱུར།</span><span class="front-title"> །ཅེས་གསུངས་པ་ལྟར། འདི་ལས་ལུགས་སྲོལ་ཐ་དད་པ་མང་དུ་གྱེས་སོ། །འདིའི་གྲུབ་མཐའ་ནི། མངོན་སུམ་ཚད་མ་དབང་པོའི་འཇུག་པ། རང་དོན་རྗེས་དཔག་ནོར་བདག་གི་འབྲེལ་བ་སོགས་འབྲེལ་བ་བདུན། གཞན་དོན་རྗེས་དཔག་རྣལ་འབྱོར་ལྡན་པ་དང་བསལ་ཏེ་འོངས་པ་གཉིས་ཏེ། འཇལ་བྱེད་ཚད་མ་གསུམ་གྱིས་གཞལ་བྱའི་ཤེས་བྱ་དེ་ཉིད་ཉེར་ལྔ་གཞལ་བར་འདོད་དེ། ཉེར་ལྔ་ནི། གཙོ་བོ་དང་ཆེན་པོ་དང་ང་རྒྱལ་གསུམ་དང༌། སྒྲ་རེག་གཟུགས་རོ་དྲི་སྟེ་དེ་ཙམ་ལྔ། མཁའ་</span><span class="front-title">སོགས་འབྱུང་བ་ལྔ། རྣ་བ་པགས་པ་མིག་ལྕེ་སྣ་སྟེ་ནང་བློའི་དབང་པོ་ལྔ་དང༌། ལག་རྐང་འཕོངས་འདོམས་ངག་སྟེ་ཕྱི་ལས་ཀྱི་དབང་པོ་ལྔ་དང༌། གཉིས་ཀའི་དབང་པོ་ཡིད་དེ་དབང་པོ་བཅུ་གཅིགཐ་མ་བདག་ཤེས་རིག་གི་སྐྱེས་བུ་རྣམས་སོ། །བསྡུ་ན་གཙོ་བོ་དང་བདག་ཤེས་རིག་གི་སྐྱེས་བུ་གཉིས་སུ་འདུ་སྟེ་རང་བཞིན་དང་རང་བཞིན་མིན་པ་གཉིས་སོ། །དེ་ལ་བདག་གི་ངོ་བོ་ནི་བྱེད་པ་པོ་དང་ཟ་བ་པོ་གཉིས་ལས། ཡུལ་ལ་ལོངས་སྤྱོད་པས་ཟ་བ་པོ། འཇིག་མི་སྲིད་པས་རྟག་པ། གང་ཡང་མི་སྐྱེད་པས་བྱེད་པོ་མིན་པ། རྡུལ་མུན་སྙིང་སྟོབས་གསུམ་གྱི་ཡོན་ཏན་མེད་པ། ཡུལ་དུས་ཐམས་ཅད་ལ་ཁྱབ་པའི་ཕྱིར་བྱ་བ་མེད་པ་སྟེ་ཁྱད་པར་རམ་མཚན་ཉིད་ལྔ་དང་ལྡན་པ། རྣམ་འགྱུར་རྣམས་ཀྱི་རྩ་བའི་རང་བཞིན་བདག་ཤེས་རིག་གི་སྐྱེས་བུ་ཞེས་བྱའོ། །གཙོ་བོ་ལ་སྤྱིའི་ངོ་བོ་ནི་བདག་ལས་གཞན་ཉེར་བཞི་པོ་ཀུན་ལ་སྤྱི་མིང་གཙོ་</span><span class="front-title">བོ་ཞེས་བྱ་ཞིང༌། ཡུལ་ཡུལ་ཅན་གཉིས་ལས་ཡུལ་དང་ཡོན་ཏན་དང་བེམ་པོ་ཡིན་ནོ། །ཁྱད་པར་ཉེར་ལྔའི་དང་པོ་རང་བཞིན་རྒྱུའི་གཙོ་བོ་ནི་རྡུལ་མུན་སྙིང་སྟོབས་ཀྱི་ཡོན་ཏན་གསུམ་ཆ་སྙོམས་པར་གནས་པའི་སྐབས་ཏེ། དེ་གསུམ་གྱི་མཚན་ཉིད་ཀྱང་གཡོ་དང་འཇུག་པ། ལྕི་དང་གཡོགས་པ། ཡང་དང་རབ་ཏུ་གསལ་བའོ། །འདི་ནི་རང་བཞིན་ཡིན་གྱི་རྣམ་འགྱུར་མ་ཡིན་པས་རབ་ཏུ་བྱེད་པ་ཁོ་ན་ཡིན་ཟེར་རོ། །གཙོ་བོ་དེ་ལས་ཆེན་པོ་ཞེས་བྱ་བའི་བློ་བྱུང༌། དེ་ལས་ང་རྒྱལ་གསུམ་བྱུང༌། དེ་ལས་མཆེད་པ་ནི། རྣམ་འགྱུར་ང་རྒྱལ་ལས་དེ་ཙམ་ལྔ། དེ་ལྔ་ལས་འབྱུང་ཆེན་ལྔ། སྙིང་སྟོབས་ང་རྒྱལ་ལས་ལས་ཀྱི་དབང་པོ་ལྔ་དང་བློའི་དབང་པོ་ལྔ། གཉིས་ཀའི་དབང་པོ་ཡིད་གཅིག་བཅས། མུན་ཅན་ང་རྒྱལ་ནི་ང་རྒྱལ་སྔ་མ་གཉིས་ཀ་འཇུག་པར་བྱེད་པ་པོའོ། །བློ་ང་རྒྱལ་དེ་ཙམ་ལྔ་བཅས་རང་བཞིན་ལ་ལྟོས་ནས་རྣམ་འགྱུར་ཡིན་ལ།</span><span class="front-title"> བློ་ཆེན་པོ་ང་རྒྱལ་ཆེན་པོ་སོགས་རང་གི་རྣམ་འགྱུར་ལ་ལྟོས་ནས་རང་བཞིན་དུ་བཞགགཞན་བཅུ་དྲུག་པོ་རྣམ་འགྱུར་ཁོ་ནར་འདོད་དོ། །བདག་ཤེས་རིག་གི་སྐྱེས་བུས་རྣམ་འགྱུར་སྐྱེད་བྱེད་རང་བཞིན་གྱི་མཚང་མ་རིག་པར་ལུགས་འབྱུང་དུ་ཞེན་ནས་ཡུལ་སྒྲ་སོགས་ལ་ལོངས་སྤྱོད་པ་དེ་སྲིད་དུ་སྐྱེས་བུ་དེ་འཁོར་བ་པ་ཡིན་ལ། དེས་དེ་ལ་ལོངས་སྤྱོད་པས་སུན་ཏེ་བསམ་གཏན་སྒོམ་པའི་མངོན་ཤེས་ཀྱིས་རང་བཞིན་གྱི་སྤྱོད་པའི་མཚང་ལ་བལྟས་པས་དེ་ངོ་ཚ་བས་སྐྱེངས་ནས་བྲོས་པར་འགྱུར་ལ། དེ་དང་བྲལ་བས་དེས་བསྐྱེད་པའི་རྣམ་འགྱུར་ཐམས་ཅད་ཀྱང་སྐྱེ་བའི་རིམ་པ་ལས་བཟློག་ནས་དེ་ཉིད་དུ་ཐིམ་སྟེ། བདག་སྐྱེས་བུ་འབའ་ཞིག་གསལ་བར་གནས་པའི་ཚེ་ཐར་པ་འཐོབ་པར་འདོད་དོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">བྱེ་བྲག་པ་ནི་རྫས་དང་ཡོན་ཏན་ལས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྤྱི་བྱེ་འདུ་བ་ཚིག་གི་དོན་དྲུག་སྨྲ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རིག་པ་ཅན་པ་དེ་མཚུངས་ཚད་མ་བཞི། །</span></p>
			<p class="tibetan-root-text_tibetan-root-text-last-line"><span class="tibetan-root-text">གསལ་བའི་གཟུགས་བརྒྱད་སོགས་འདོད་དབང་ཕྱུག་པ། །</span></p>
			<p id="_idParaDest-134" class="tibetan-sabche1"><span class="tibetan-sabche">གཉིས་པ་བྱེ་བྲག་པ་ནི།</span></p>
			<p class="tibetan-commentary-non-indent"><span class="front-title">དྲང་སྲོང་གཟེགས་ཟན་གྱི་རྗེས་སུ་འབྲང་བ་སྟེ། བདག་དུས་ཕྱོགས་ནམ་མཁའ་ཡིད་འབྱུང་བ་བཞི་བཅས་དགུ་པོ་ནི་རྫས། བློ་བདེ་སྡུག་འབད་པ་ཆོས་ཆོས་མིན་བྱ་བའི་ཤུགས་བཅས་བདག་གི་ཡོན་ཏན་དགུ། འདེགས་འཇོག་བརྐྱང་བསྐུམ་འགྲོ་བ་ལྔ་ནི་ལས། བྱེ་བྲག་ལ་ཁྱབ་པར་བྱེད་པ་ནི་སྤྱི། སྤྱིའི་དོན་རྣམས་གསལ་བར་བྱེད་པ་བྱེ་བྲག རྫས་རྣམས་དངོས་འབྲེལ་བརྒྱུད་འབྲེལ་</span><span class="front-title">གཉིས་སུ་ཡོད་པ་འདུ་བ་སྟེ་ཤེས་བྱ་ཚིག་གི་དོན་དྲུག ཚད་མ་གསུམ་དང་སྒྲ་བྱུང་ཚད་མ་བཅས་བཞིས་འཇལ་བར་བྱེད་ལ་ཡོན་ཏན་དགུ་པོ་བདག་ལ་འདུ་བྱ་བར་ཡོད་པ་དེ་སྲིད་དུ་དགེ་མི་དགེའི་ལས་སྒྲུབ་པར་བྱེད་པས་འཁོར་བར་འགྱུར་ལ། སྐྱེས་བུའི་ཚིག་གི་དོན་དྲུག་ཤེས་ནས་ཡོན་ཏན་དགུ་པོ་རྩ་བ་བཅས་བཅད་པས་བདག་གཅིག་པུར་གནས་པ་ན་ཐར་པ་འཐོབ་པར་འདོད། </span></p>
			<p id="_idParaDest-135" class="tibetan-sabche1"><span class="tibetan-sabche">གསུམ་པ་རིག་པ་ཅན་པ་ནི།</span></p>
			<p class="tibetan-commentary-non-indent"><span class="front-title">ཤེས་བྱ་ཚིག་གི་དོན་དྲུག་དེ་དང་མཚུངས་ལ། འཇལ་བྱེད་ཚད་མ་བཞི་དབང་དོན་ཕྲད་པའི་རྟོག་པ་མ་འཁྲུལ་བ་མངོན་སུམ་ཚད་མ། རྗེས་དཔག་རང་གཞན་གཉིས། སྒྲ་བྱུང་ཚད་མ་ཡིད་ཆེས་པའི་ཚིག་དང་ཉེ་བར་འཇལ་བའི་དཔེ་རྣམས་སོ། །གཞལ་བྱ་ཡིན་ན་དངོས་པོ་ཡིན་པས་ཁྱབ་ཅིང་དངོས་མེད་མི་འདོད། དེ་ལ་དངོས་</span><span class="front-title">པོ་ནི། བདག་ལུས་དབང་པོ་དོན་བློ་ཡིད་འཇུག་པ་སྐྱོན་སྲིད་པ་ཕྱི་མ་འབྲས་བུ་སྡུག་བསྔལ་བྱང་གྲོལ་བཅུ་གཉིས་སོ། །</span></p>
			<p id="_idParaDest-136" class="tibetan-sabche1"><span class="tibetan-sabche">བཞི་པ་དབང་ཕྱུག་པ་ནི།</span></p>
			<p class="tibetan-commentary-non-indent"><span class="front-title">དབང་ཕྱུག་འཇིག་རྟེན་གྱི་བྱེད་པ་པོ་ཡིན་ཏེ། མུན་པ་སེལ་ཕྱིར་ཉི་ཟླ་གཉིས། བརྟན་གཡོ་སྐྱེད་ཕྱིར་འབྱུང་བ་ལྔ། སྨིན་པར་བྱེད་པའི་ཕྱིར་མཆོད་སྦྱིན་ཏེ་གསལ་བའི་གཟུགས་བརྒྱད་སྤྲུལ་ཅིང༌། ཕྲ་བ། ཡང་བ། མཆོད་པར་འོས་པ། བདག་པོར་གྱུར་པ། དབང་དུ་གྱུར་པ། གར་ཡང་ཕྱིན་པ། འདོད་དགུར་སྒྱུར་བ། དགའ་མགུར་གནས་པ་སྟེ་ཡོན་ཏན་བརྒྱད་དང་ལྡན་པར་འདོད། འཇིག་རྟེན་པ་ལས་སོགས་རང་དབང་མེད་ཅིང་དབང་ཕྱུག་མཆོད་པ་དང༌། འཁྲིག་པ་བསྟེན་པས་མཚོན་བྱ་ལས་འདས་པའི་ཡེ་ཤེས་སྐྱེས་ནས་གྲོལ་བར་འདོད་དེ། བྱེ་བྲག་པ་སོགས་གསུམ་ཀའང་དབང་ཕྱུག་པའི་གྲུབ་མཐའ་སྨྲ་བའི་ནང་གསེས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">འཇུག་པ་བཅུ་ལས་རྩོམ་སོགས་ཁྱབ་འཇུག་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རིག་བྱེད་ཚད་མར་ཁས་ལེན་ཚངས་པ་བ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ས་འོག་སྐྱེས་བུར་རོ་གཅིག་གསང་བ་པ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དངོས་ཀུན་སྒྲ་ཡི་བདག་ཉིད་བརྡ་སྤྲོད་པ། །</span></p>
			<p class="tibetan-commentary-non-indent"><span class="tibetan-sabche">ལྔ་པ་ཁྱབ་འཇུག་པ་ནི།</span><span class="front-title"> གཅེར་བུ་པའི་སྟོན་པ་གཞོན་ནུ་མ་ལེན་སོགས་ཀྱིས་སྐལ་ལྡན་ནོར་ལྷ་འདི་ནི་ཐམས་ཅད་མཁྱེན་པ། ཐམས་ཅད་གཟིགས་པ། འགྲོ་བ་ཐམས་ཅད་ཀྱི་བྱེད་པ་པོ། ཐར་པ་སྦྱིན་པར་བྱེད་པ། ཞེས་སོགས་བརྗོད་ལ། དེ་རང་ཉིད་ཀྱང༌། འདི་སྐད་དུ། ང་ནི་མེ་ཆུ་རླུང་ཡང་ཡིན། །བཟའ་བཏུང་སྐྱེ་དགུའི་བདག་པོའང་ང༌། །ང་ནི་བྲམ་ཟེའི་ལུས་སུ་གནས། །སྤྱོད་པ་པོ་ཡིན་སྦྱིན་པོའང་ཡིན། །ཞེས་པ་ལྟར་མངོན་པའི་ང་རྒྱལ་ཆེན་པོ་དང་ལྡན་པའོ། །རྗེས་འབྲང་རྣམས་དེའི་འཇུག་པ་བཅུ་ལས་རྩོམ་པའི་ལོ་རྒྱུས་དང༌། རྟག་ཆད་དུ་ལྟ་བ་འཛིན་ཏེ། དེའང་</span><span class="front-title">འདིས་ཉ་བོ་ཆེར་སྤྲུལ་ནས་སྔོན་དུས་ཀྱི་དབང་གིས་རིག་བྱེད་བཞི་རྒྱ་མཚོར་ནུབ་པ་བཏོན་པ་དང་རུས་སྦལ་དུ་སྤྲུལ་ཏེ་འཇིག་རྟེན་བཏེགས་ནས་གནས་པ་དང༌། ཕག་རྒོད་ཀྱི་གཟུགས་ཀྱིས་ཚངས་པའི་འཇིག་རྟེན་མན་མནན་པ་དང༌། མི་སེངྒེའི་སྟོད་ཅན་དུ་སྤྲུལ་ནས་ལྷ་མིན་དབང་པོ་འགྲོ་བ་སྐྱོབ་གསེར་གྱི་སྟན་ཅན་སྡེར་མོས་བསད་པ་དང༌། མིའུ་ཐུང་དུ་སྤྲུལ་ནས་ལྷ་མིན་སྟོབས་ལྡན་མཆོད་སྦྱིན་བྱེད་པ་ལ་གོམ་གསུམ་གྱི་ས་བསླངས་པས་བསླུས་ཏེ་ས་འོག་ཏུ་བཅུག་པ་དང༌། དྲང་སྲོང་ཛ་མཱ་ཨགྣིའི་བུ་རཱ་མར་སྤྲུལ་ནས་རྒྱལ་བུ་སྲིད་སྒྲུབ་སོགས་བསད་དེ་རྒྱལ་རིགས་མེད་པར་བྱས་པ་དང༌། རྒྱལ་པོ་ཤིང་རྟ་བཅུ་པའི་བུ་རཱ་མ་ཎར་སྤྲུལ་ནས་རང་གི་ཆུང་མ་སྲིན་པོ་ལངྐ་མགྲིན་བཅུས་ཕྲོགས་པ་སྤྲེའུ་ཧ་ནུ་མནྠ་ལ་གྲོགས་བཅོལ་ཏེ་སྲིན་པོ་བཏུལ་བ་དང༌། ནག་པོར་སྤྲུལ་ཏེ་རྩོད་དུས་སུ་སེམས་ཅན་གྱི་དོན་བྱས་པ་དང༌།</span><span class="front-title"> སངས་རྒྱས་ཤཱཀ་ཐུབ་ཏུ་སྤྲུལ་ནས་སྔོན་རྒྱལ་རིགས་བསད་པའི་སྡིག་པ་སྦྱོང་བའི་ཕྱིར་སེམས་ཅན་བསྐྱབས་པ་དང༌། རིགས་ལྡན་བྲམ་ཟེའི་བུ་ཀརྐི་ཙེ་ཞེས་པ་མ་འོངས་པ་ན་འབྱུང་བས་སེམས་ཅན་མང་པོ་བཏུལ་བའི་མཐར་དུས་བཟློག་པར་འགྱུར་རོ་ཞེས་འབྱུང་བ་ལྟར་དང༌། བསྐལ་པ་འཇིག་པའི་ཚེ་དྲང་སྲོང་རྣམས་ནི་འདིའི་ལྟོ་བ་ན་གནས་པར་འདོད་དོ། །འདིའི་གྲུབ་མཐའ་སེམས་ཉིད་རྟག་པ་སྐྱེ་འཇིག་དང་བྲལ་བ་དངོས་དང་དངོས་མེད་གཉིས་ཀ་མ་ཡིན་པ་བདག་དམ་པ་ནོར་ལྷའི་བུ་ཞེས་བྱ་བར་འདོད་པས་རྟག་པར་སྨྲ་བ་དང༌། ཁྱབ་འཇུག་གིས་འཐབ་ཀ་རླག་པར་བྱེད་པའི་ཚེ་མེད་པར་ལྟ་བའི་ཚིགས་བཅད་མང་དུ་སྨྲས་པ་དང༌། དབུ་མ་རྒྱན་ལས་ཁྱབ་འཇུག་གི་ལྟ་བ་དབུ་མ་དང་ཆ་མཐུན་པར་བཤད་པ་ལྟ་བུ་ཆད་པར་སྨྲ་བའང་ཡོད་ལ། སྒོམ་པ་ནི་ཡན་ལག་དྲུག་གི་རྣལ་འབྱོར་སོགས་སོ། །གཞན་ཡང་</span><span class="front-title">འཛིན་པ་པོ། དཔྱོད་པ་པོ། རིག་བྱེད་པ། བརྡ་སྤྲོད་པ། ཙ་ར་ཀ་པ། གསང་བ་པ་སོགས་ཀྱང་ཁྱབ་འཇུག་པའི་དབྱེ་བའོ། </span><span class="tibetan-sabche">།དྲུག་པ་རིག་བྱེད་ཚངས་པ</span><span class="front-title">ས་དྲན་པ་ཡིན་གྱིས། མ་བྱས་པའི་ཕྱིར་རྟག་པ་དང་ཚད་མར་ཁས་ལེན་པ་ཚངས་པ་བ་སྟེ། གཡུལ་ངོར་ཤི་བ་མཐོ་རིས་སུ་སྐྱེ་བ་དང༌། གངྒཱ་སོགས་ལ་ཁྲུས་བྱས་པས་སྡིག་པ་འཛད་པ་དང༌། ཚངས་པས་སྣོད་བཅུད་ཐམས་ཅད་སྐྱེད་པར་འདོད་པ་དང༌། དྲང་སྲོང་དང་བྲམ་ཟེ་རྣམས་ཀྱང་ཚངས་པའི་བུ་ཡིན་ཅེས་སྨྲའོ། </span><span class="tibetan-sabche">།བདུན་པ་</span><span class="front-title">ས་འོག་མུན་པའི་དཀྱིལ་འཁོར་གྱི་འོག་ཏུ་འཆི་མེད་བདུད་རྩིའི་སྐྱེས་བུ་ཞེས་རྟག་བདག་རྣམ་ཤེས་དམ་པ་ནམ་མཁའ་དང་འདྲ་བར་ངོ་བོ་གཅིག་ཏུ་འདུས་པ་ཞིག་ཡོད་པ་དེའི་རྣམ་འགྱུར་ལས་སྣོད་ཀྱི་འཇིག་རྟེན་དང་འགྲོ་བ་བྱུང་བར་འདོད་པ་ནི་རིག་བྱེད་མཐའི་གསང་བ་པ་སྟེ། རིག་བྱེད་མཐར་ཕྱིན་པ་ན་ཆོས་ཐམས་ཅད་སྒྱུ་མ་ལྟ་བུར་མཐོང༌།</span><span class="front-title"> དེའི་ཚེ་བྱེད་པ་པོའི་སྐྱེས་བུ་ལ་ལྟ་བ་གོམས་པས་མུན་པ་སངས་ཏེ་གསེར་གྱི་མདོག་ཅན་དུ་མཐོང་ནས་རོ་གཅིག་ཏུ་སོང་བ་སོགས་ཀྱིས་གྲོལ་བར་འདོད། </span><span class="tibetan-sabche">བརྒྱད་པ་</span><span class="front-title">མངོན་རྗེས་ཚད་མ་སྣང་ཡང་མ་ངེས། རིག་པ་ཀུན་གྱི་གཞི་མ་ནི་སྒྲའི་བསྟན་བཅོས་ཡིན་ཅིང་རིག་བྱེད་རྣམས་ནི་དོན་གྱི་ཚད་མ། དངོས་ཀུན་སྒྲའི་བདག་ཉིད། སྒྲ་དོན་ཀུན་གྱི་མཐར་ཐུག་ཡི་གེ་ཨོཾ་སྐྱེ་འཇིག་གནས་བྲལ་ཕྱོགས་ཆ་མེད་པ་སྒྲའི་ཚངས་པ་སྟེ། དེ་ཉིད་རྟག་ཅིང་མི་འགྱུར་ཡང་མ་རིག་པས་རྙོགས་པས་གཟུགས་སྣང་ལ། སྣང་ཆ་བཟློག་ན་སྣང་མེད་སྒྲའི་ཚངས་པ་བདུད་རྩི་རྟོགས་པར་འདོད་པ་ནི་བརྡ་སྤྲོད་པ་སྟེ་བ་ཏྲཱི་ཧ་རི་སོགས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">མཚན་ཉིད་བཅུ་གཉིས་སོགས་འདོད་རྒྱལ་དཔོག་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚད་མ་བརྒྱད་འདོད་ཙ་ར་ཀ་པ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཤེས་བྱ་བཅུ་སོགས་སྨྲ་བ་གཅེར་པུ་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་དག་མངོན་མཐོའི་ལམ་ཙམ་ཡོད་མོད་ཀྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">བདག་ལྟས་ཐར་པ་སྒྲིབ་ཕྱིར་འདོར་བར་བྱ། །</span></p>
			<p class="tibetan-commentary-non-indent"><span class="tibetan-sabche">དགུ་པ་</span><span class="front-title">ཚད་མ་སྤྱི་བྱེ་བྲག་དགོས་པ་གོ་རིམ་གནས་གཞི་སྤྱི་ངེས་བསྟན་དང་བྱེ་བྲག་ངེས་བསྟན་གླེང་བ་རྩོད་པ་རང་རྒྱུད་དང་ཐལ་འགྱུར་ཏེ་བཅུ་གཉིས་དང༌། ཚད་མ་ལའང་མངོན་རྗེས་སྒྲ་བྱུང་ཉེར་འཇལ་དོན་གྱིས་གོ་བ་དངོས་མེད་དང་དྲུག་ཏུ་འདོད་ཅིང༌། བདག་གིས་ཕུང་པོའི་རྒྱུ་བྱེད་པས་རྟག་པ་ཤེད་ལས་སྐྱེས། དྲི་མ་སེམས་ཀྱི་རང་བཞིན། དེ་ཟད་པས་གྲོལ་བར་སྨྲ་བ་རྒྱལ་དཔོག་པ། </span><span class="tibetan-sabche">བཅུ་པ་</span><span class="front-title">ཚད་མ་གོང་སྨོས་ལྟར་ལ། རྗེས་དཔག་ལ་འདས་མ་འོངས་ད་ལྟར་དཔོག་པ་གསུམ་དུ་དབྱེ་བའི་བརྒྱད་ཀྱིས་གཞལ་བྱ་སོགས་ཕལ་ཆེར་དཔྱོད་པ་བ་དང་འདྲ་བ་ཙ་ར་ཀ་པ། </span><span class="tibetan-sabche">བཅུ་</span><span class="tibetan-sabche">གཅིག་པ་ནི།</span><span class="front-title"> ཤེས་བྱ་ཚིག་གི་དོན་དགུ་བདག་དང་བཅུ། སོགས་ཁོངས་ནས་ཤེས་བྱེད་མངོན་རྗེས་ལུང་གི་ཚད་མ་གསུམ། སྲོག་ལྡན་དགུར་འདོད་ཅིང༌། ས་སོགས་སྲོག་ལྡན་ཡིན་པས་ཀུན་དགའ་ར་བ་སོགས་བརྩིགས་པ་སྡིག་པའི་རྒྱུར་སྨྲ་བ་གཅེར་བུ་པ་སྟེ། དེའང་དྲང་སྲོང་རྒྱལ་བ་དམ་པ་ལྷར་འཛིན་ཅིང་ཁྱུ་མཆོག་དང་སྣོད་ཀྱི་རྗེ་སོགས་ཟད་བྱེད་པའི་སྟོན་པ་ཉི་ཤུ་རྩ་ལྔའི་རྗེས་སུ་འབྲངས་ཏེ། ལུས་དཀའ་ཐུབ་ཀྱིས་གདུང་བས་སེམས་ཀྱི་མདུད་པ་འཇིག་པར་འདོད་ཅིང་དེ་ལའང་དབྱུ་གུ་གསུམ་པ། ལོ་མ་ཅན་སོགས་ལོག་པའི་བརྟུལ་ཞུགས་སུམ་བརྒྱ་རེ་གསུམ་ཙམ་ཡོད་པར་གྲགས་ལ། ཚད་མ་གསུམ་གྱིས་གཞལ་བྱ་དུས་གསུམ་དང་རྫས་དྲུག་དང་ཚིག་གི་དོན་དགུ་དང་སྲོག་ལྡན་དགུ་སོགས་ནི་གཞི་ལམ་འབྲས་གསུམ་གྱི་གཞིའོ། །དེ་ལ་དུས་གསུམ་ནི་འདས་པ་སོགས་སོ། །རྫས་དྲུག་ནི་སྲོག་དང་གང་ཟག་དང་དུས་དང་</span><span class="front-title">ནམ་མཁའ་དང་བསོད་ནམས་དང་སྡིག་པ་རྣམས་སོ། །ཁྱད་པར་ཚིག་གི་དོན་དགུ་དང་སྲོག་ལྡན་དགུ་ནི། དྲང་སྲོང་རྒྱལ་བས། </span><span class="tibetan-external-citations">སྲོག་དང་ཟག་པ་སྡོམ་པ་དང༌། །ངེས་པར་དགའ་དང་འཆིང་དང་ལས། །སྡིག་དང་བསོད་ནམས་ཐར་པ་སྟེ། །འདི་རྣམས་ཚིག་གི་དོན་དགུར་འདོད། །སྲོག་ནི་སྲོག་ཅན་སྡེ་ཚན་དགུ། །ས་ཆུ་ཤིང་དང་མེ་དང་རླུང༌། །སྲིན་བུ་གྲོག་མ་བུང་བ་མི། །དབང་པོ་གཅིག་ནས་ལྔ་དང་ལྡན། </span><span class="front-title">།ཞེས་བཤད་པ་ལྟར་རོ། །སྡོམ་པ་དང་བརྟུལ་ཞུགས་དང་ཡེ་ཤེས་རྣམས་ལྔ་ལྔ་དང་སྤྱོད་པ་བཅུ་གསུམ་དང་ལས་འཛད་པར་བྱེད་པའི་དཀའ་ཐུབ་ཀྱི་ཐབས་སྣ་ཚོགས་པ་ནི་ལམ་མོ། །ལས་ཟད་པས་འཇིག་རྟེན་གསུམ་གྱི་སྟེང་ན་འདུག་པའི་གནས་འཇིག་རྟེན་འདུས་པ་ཞེས་བྱ་བ་སྲོག་ཡོད་པས་དངོས་པོ་དང་འཁོར་བ་ལས་ཐར་བས་དངོས་མེད་ཀྱང་ཡིན་པའི་ཐར་པ་གདུགས་བཀན་པ་ལྟ་བུ་དཀར་ཞིང་དྲི་ཞིམ་ལ་</span><span class="front-title">ཡིད་དུ་འོང་བ་དཔག་ཚད་འབུམ་ཕྲག་ཞེ་ལྔའི་ཚད་ཅན་དུ་འགྲོ་བར་འགྱུར་བ་ནི་འབྲས་བུ་ཡིན་ཟེར་རོ། །འདི་དག་སོ་སོ་ལ་རང་རང་ལུགས་ཀྱི་གཞི་ལམ་འབྲས་བུའི་རྣམ་གཞག གཞལ་བྱ་འཇལ་བྱེད་ཀྱི་རིགས་པ། ཐམས་ཅད་མཁྱེན་པ་མི་འདོད་པ་སོགས་ནང་པ་འགོག་པའི་ལུང༌། ལྟ་བ་དང་སྤྱོད་པའི་ཚུལ་དུ་མ་མཆིས་ཀྱང༌། ཚད་མ་རྣམ་འགྲེལ་ལས། </span><span class="tibetan-external-citations">རིག་བྱེད་ཚད་མ་དང་ནི་འགལ་བྱེད་སྨྲ། །ལུས་ལ་ཆོས་འདོད་དང་ནི་རིགས་སྨྲས་དྲེགས། །སྡིག་པ་གཞོམ་ཕྱིར་གདུང་བ་བཅོམ་ཞེས་པ། །བླུན་པོ་ཤེས་རབ་འཆལ་བའི་རྟགས་ལྔ་ཡིན། </span><span class="front-title">།ཅེས་གསུངས་པ་དང༌། དེ་དག་ལས་འཇིག་རྟེན་ཕྱི་མ་ཡོད་པར་ལྟ་ཞིང་དགེ་སྡིག་གི་བླང་དོར་བྱེད་པ་རྣམས་ལ་མངོན་མཐོའི་ལམ་ཙམ་ཡོད་མོད་ཀྱི། ཀུན་ཀྱང་བདག་ཏུ་ལྟ་བ་མཚུངས་པར་འཛིན་པས་ཐར་པའི་ལམ་སྒྲིབ་པ་ལ་ཁྱད་པར་མེད་པའི་ཕྱིར་ནང་པའི་སྒོར་ཞུགས་པ་རྣམས་ཀྱིས་རྒྱང་རིང་དུ་འདོར་བར་བྱའོ། །</span></p>
			<p id="_idParaDest-137" class="tibetan-sabche1"><span class="tibetan-sabche">གསུམ་པ་ཞར་བྱུང་ཀླ་ཀློ་སོགས་ཁྱད་པར་སྤང་བྱ་གཞན་བསྟན་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འཚེ་བ་ཆོས་སུ་སྨྲ་བའི་ཀླ་ཀློ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བོད་དང་རྒྱ་ནག་སོགས་སུ་གསུང་རབ་ལས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱི་རོལ་གྱུར་པ་ཀུན་ཀྱང་རིང་དུ་སྤང༌། །</span></p>
			<p class="tibetan-commentary-non-indent"><span class="front-title">གཞན་ཡང་མཆོག་གསུམ་ལ་ལོག་པར་ལྟ་བ་སོགས་མུ་སྟེགས་པ་དང་ཆ་མཐུན་པ་ཙམ་ལས་ཕྱི་ནང་གཉིས་ཀར་མི་གཏོགས་ཤིང་མུ་སྟེགས་པ་ལས་ཀྱང་ཐ་ཆད་པ་འཚེ་བ་ཆོས་སུ་སྨྲ་བ་པོ། རྒྱ་གར་ནུབ་ཕྱོགས་མ་ཁའི་ཡུལ་གྱི་ལྷ་ར་ཧྨ་ཎའི་རྗེས་འབྲང་སོག་པོའམ་ཀླ་ཀློ་སྟག་གཟིག་པ་ཞེས་གྲགས་པ། བི་ཥི་མལླཱའི་སྔགས་ཀྱིས་བཏབ་པའི་གྲི་གུག་གིས་ཕྱུགས་ཀྱི་མགྲིན་པ་བཅད་པའི་ཤ་ཟ་བར་བྱེད་ཅིང་རང་གི་ལས་</span><span class="front-title">ཀྱིས་ཤི་བའི་ཤ་མི་ཟ་བ་དང༌། བྱ་གག་གི་སྒོ་ངའི་བཏུང་བ་འབའ་ཞིག་འཐུང་བ་སོགས་ཀྱི་བརྟུལ་ཞུགས་འཛིན་པ་སྟེ་དེང་སང་འཕགས་ཡུལ་དུའང་ལུགས་འདི་ཁོ་ན་དར་བ་དང༌། འཁོར་བ་གྲོལ་བར་བྱེད་པའི་གྲུབ་མཐའ་ཞེས་བྱ་བ་ལས་ནི་མཐའ་འཁོབ་ཏུ་སྲོག་ཆགས་དུ་མ་གསོད་པ་ཐར་པའི་ཐབས་སུ་འདོད་པ་དང༌། ནམ་མཁའི་ལྷས་བསྟན་པ་ཞེས་པའི་གྲུབ་མཐའ་ལས་ནི་གསེར་གྱི་སྣོད་དུ་གྲོག་མ་རྣམས་གསེར་གྱི་ཁབ་ཀྱིས་ཕུག་ནས་བསད་ན་འཁོར་བ་ལས་གྲོལ་བར་འདོད་པ་དང༌། འཇིག་རྟེན་པ་ཁ་ཅིག་སྐྱ་བསེང་གི་བུ་ལྔའི་མིང་བརྗོད་ན་བསོད་ནམས་ཆེན་པོ་འབྱུང་བར་འདོད་པ་དང༌། བོད་ཡུལ་དུའང་དཀོན་མཆོག་གསུམ་ལ་སྐྱབས་སུ་མི་འཛིན་པ་བོན་པོ་དང༌། དེ་ལས་ཁྱད་པར་སྔོན་གྱི་དུས་དང་དེང་སང་ཡང་ཡུལ་ཁ་ཅིག་ལ་དར་བའི་རྒྱུའི་བོན་འཚེ་བ་ཆོས་སུ་སྨྲ་བ་རྣམས་དང༌། རྒྱ་ནག་ཏུ་སྲིད་པ་</span><span class="front-title">ཐམས་ཅད་མ་ཧཱ་གསེར་གྱི་རུས་སྦལ་ལས་བྱུང་ཟེར་བའི་གྱིམ་ཤང་གི་ལུགས་དང༌། གྲངས་ཅན་པ་དང་ཆ་མཐུན་པ་ཁཱོང་སྤུ་ཙེའི་ལྟ་གྲུབ་འཛིན་པ་རྣམས་དང༌། སོགས་ཁོངས་ནས་རྟག་ཆད་དང་འཚེ་བ་ཆོས་སུ་སྨྲ་བས་སངས་རྒྱས་ཀྱི་གསུང་རབ་ལས་ཕྱི་རོལ་ཏུ་གྱུར་པ་ཀུན་ཀྱང་ཐར་པ་འདོད་པ་རྣམས་ཀྱིས་བག་ཡོད་པར་བྱས་ཏེ་རིང་དུ་སྤང་དགོས་སོ། །སྤྱིར་གཞུང་ལུགས་རྣམ་པར་དག་མ་དག་ནི། ཐབས་སྙིང་རྗེ་ཆེན་པོ་དང་ཤེས་རབ་གནས་ལུགས་ཀྱི་དོན་ལ་ཞུགས་པའི་རིག་ཤེས་ཁྱད་པར་ཅན་གཙོ་བོར་སྟོན་མི་སྟོན་གྱིས་དབྱེ་བ་ཡིན་པའང་ཤེས་པར་བྱའོ། །</span></p>
			<p id="_idParaDest-138" class="tibetan-sabche1"><span class="tibetan-sabche">གཉིས་པ་མངོན་མཐོའི་ཐེག་པ་རྒྱས་པར་བཤད་པ་ལ་གསུམ། མདོར་བསྟན། རྒྱས་བཤད། དོན་བསྡུ་བའོ། །དང་པོ་</span><span class="tibetan-sabche">༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">མངོན་མཐོའི་ཐེག་པར་ལྷ་དང་ཚངས་པ་གཉིས། །</span></p>
			<p class="tibetan-commentary-non-indent"><span class="front-title">དེ་ལ་སྤྱིར་བློ་དང་ལྡན་པ་རྣམས་ཀྱིས་བསྒྲུབ་པར་བྱ་བ་ནི་མངོན་མཐོ་དང་ངེས་ལེགས་ཀྱི་གོ་འཕང་སྟེ། དེ་དག་གི་མཚན་ཉིད་རིམ་བཞིན། ངན་སོང་གི་སྡུག་བསྔལ་ལས་འཕྲལ་དུ་ཐར་པ་ལྷ་མིའི་བདེ་བ་རྣམ་སྨིན་རྒྱུ་མཐུན་གྱིས་བསྡུས་པ་དང༌། འཁོར་བ་སྤྱིའི་སྡུག་བསྔལ་ལས་གཏན་དུ་གྲོལ་བ་ཐར་པ་མྱ་ངན་ལས་འདས་པ་ཡིན་ལ། དེ་དག་ཀྱང་ཐོག་མར་མངོན་མཐོའི་ཐེག་པ་ལ་གནས་ནས་ཕྱིས་ངེས་ལེགས་ཀྱི་ལམ་མཐར་ཕྱིན་པར་བསྒྲུབ་དགོས་ཏེ། རིན་ཆེན་ཕྲེང་བ་ལས།</span><span class="tibetan-external-citations"> དང་པོར་</span><span class="tibetan-external-citations">མངོན་པར་མཐོ་བའི་ཆོས། །ཕྱིས་ནི་ངེས་པར་ལེགས་འབྱུང་བ། །གང་ཕྱིར་མངོན་པར་མཐོ་ཐོབ་ནས། །རིམ་གྱིས་ངེས་པར་ལེགས་པའོ། །དེ་ལ་མངོན་མཐོ་བདེ་བ་སྟེ། །ངེས་པར་ལེགས་པ་ཐར་པར་འདོད། </span><span class="front-title">།ཅེས་གསུངས་སོ། །དེ་ལས་ཐོག་མར་བསྒྲུབ་བྱའི་མངོན་པར་མཐོ་བའི་ཐེག་པ་དེ་ལའང་ལྷ་མིའི་ཐེག་པ་དང༌། ཚངས་པའི་ཐེག་པ་གཉིས་སུ་ཡོད་དོ། །</span></p>
			<p id="_idParaDest-139" class="tibetan-sabche1"><span class="tibetan-sabche">གཉིས་པ་རྒྱས་བཤད་ལ་གསུམ། ཐུན་མོང་གི་སྔོན་འགྲོ་བཤད་པ། ལྷ་དང༌། ཚངས་པའི་ཐེག་པ་སོ་སོར་བཤད་པའོ། །དང་པོ་༼ཐུན་མོང་གི་སྔོན་འགྲོ་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཀུན་གྱི་སྔོན་འགྲོ་དད་པ་རྣམ་གསུམ་ལས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཙོ་བོར་ལས་སོགས་ཡིད་ཆེས་འགྲོ་བ་བཞིས། །</span></p>
			<p class="tibetan-commentary-non-indent"><span class="front-title">འདིར་དངོས་སུ་མངོན་མཐོའི་ཐེག་པའི་སྔོན་དུ་འགྲོ་བ་བསྟན་ཀྱང༌། ཞར་བྱུང་འགྲེལ་པས་ཁ་སྐོང་ན། རིན་ཆེན་ཕྲེང་བ་ལས། </span><span class="tibetan-external-citations">དེ་ཡི་སྒྲུབ་པ་མདོར་བསྡུ་ན། །མདོར་ན་དད་དང་ཤེས་རབ་བོ། །དད་ཅན་ཉིད་ཕྱིར་ཆོས་ལ་བསྟེན། །ཤེས་རབ་ལྡན་ཕྱིར་ཡང་དག་རིག །འདི་གཉིས་གཙོ་བོ་ཤེས་རབ་སྟེ། །སྔོན་དུ་འགྲོ་བ་དད་པ་ཡིན། </span><span class="front-title">།ཞེས་གསུངས་པ་ལྟར་མངོན་མཐོ་དང་ངེས་ལེགས་གཉིས་ཀ་སྒྲུབ་པའི་ཐབས་ཀྱི་གཙོ་བོ་ནི་དད་པ་དང་ཤེས་རབ་སྟེ། དད་པ་གསུམ་ལས་གཙོ་བོར་ལས་</span><span class="front-title">འབྲས་ལ་ཡིད་ཆེས་པའི་དད་པས་ཀུན་ནས་བསླངས་ཏེ་དགེ་སྡིག་གི་བླང་དོར་བྱེད་པའི་ཕྱིར་དང༌། འཁོར་གསུམ་མི་རྟོག་པའི་ཤེས་རབ་ཀྱིས་འཁོར་བའི་རྩ་བ་གཅོད་པར་བྱེད་པའི་ཕྱིར་རོ། །དེས་ན་དེ་གཉིས་ཀྱི་མཚན་ཉིད་ནི་རིམ་བཞིན་རྒྱུ་མཚན་ཁྱད་པར་ཅན་མེད་པར་རང་ཕྱོགས་ལ་འདུན་པ་དང༌། གཞན་ཕྱོགས་ལ་ཞེ་སྡང་བ་དང༌། བླང་དོར་ལ་གཏི་མུག་པ་དང༌། རྗེ་དཔོན་སོགས་ལ་འཇིགས་པས་འགྲོ་བ་སྟེ་ལོག་པར་འགྲོ་བ་བཞི་ལས་ལྡོག་སྟེ་ཡང་དག་པར་འགྲོ་བ་བཞིས་བླང་དོར་གྱི་ཆོས་ལས་མི་འདའ་བ་དང༌། གཞན་དོན་གཙོ་བོར་བྱེད་པའི་སྙིང་རྗེ་ཆེན་པོ་དང་མི་ལྡན་པའམ་ལྡན་ཡང་རུང་སྟེ་སྒོ་གསུམ་སྤྱོད་པ་འཁོར་གསུམ་མི་རྟོག་པའོ། །དེ་སྐད་དུའང་དེ་ཉིད་ལས། </span><span class="tibetan-external-citations">འདུན་དང་ཞེ་སྡང་འཇིགས་པ་དང༌། །རྨོངས་པས་གང་ཞིག་ཆོས་མི་འདའ། །དེ་ཉིད་དད་པ་ཅན་ཞེས་བྱ། །ལེགས་པ་ཡི་ནི་སྣོད་མཆོག་ཡིན། །</span><span class="tibetan-external-citations">གང་ཞིག་ལུས་ངག་ཡིད་ཀྱི་ལས། །རྣམ་པ་གསུམ་དུ་མི་རྟོག་པར། །བདག་དང་གཞན་ལ་ཕན་ཤེས་ནས། །རྟག་ཏུ་བྱེད་པ་དེ་ཤེས་རབ། </span><span class="front-title">།ཅེས་སོ། །དེས་ན་དད་པས་ཀུན་ནས་མ་བསླངས་ན་དགེ་བ་ཙམ་དུའང་མི་འགྲོ་བ་དང༌། བདག་མེད་རྟོགས་ཤིང་འཁོར་གསུམ་མི་རྟོག་པའི་ཤེས་རབ་ཀྱིས་མ་ཟིན་ན་ཐར་ལམ་དུ་གཏན་མི་འགྲོ་བར་གསུངས་པ་དེ་ཉིད་སྤྱིར་ཤེས་པར་བྱའོ། །དེས་ན་ལམ་གྱི་ཐེག་པར་ཞུགས་པ་ཀུན་གྱི་སྔོན་དུ་འགྲོ་བ་ནི་དད་པ་རྣམ་པ་གསུམ་ཡིན་ལ། དེ་ལས་ཀྱང་གཙོ་བོར་ལས་འབྲས་སོགས་ལ་ཡིད་ཆེས་པའི་དད་པས་ཀུན་ནས་བསླངས་ཏེ་ཡང་དག་པར་འགྲོ་བ་བཞིས་དགེ་བ་སྒྲུབ་པ་ནི་མངོན་མཐོའི་ཐེག་པའི་སྔོན་འགྲོ་ཡིན་ནོ། །</span></p>
			<p id="_idParaDest-140" class="tibetan-sabche1"><span class="tibetan-sabche">གཉིས་པ་༼ལྷ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མི་དགེ་བཅུ་སྤོང་དགེ་བཅུ་འཁོར་བཅས་བསྒྲུབ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བླང་དོར་ཁྲིམས་གནས་འདྲེས་དང་མི་མཐུན་སྤང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལས་ལམ་རྫོགས་དང་བསྡམས་པས་མཐོ་རིས་སུ། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྣམ་སྨིན་རྒྱུ་མཐུན་བདག་པོའི་འབྲས་བཟང་འཐོབ། །</span></p>
			<p class="tibetan-commentary-non-indent"><span class="front-title">དེ་ལ་འཇིག་རྟེན་ལྷ་མིའི་ཐེག་པ་ནི། ངན་སོང་ལ་འཇིགས་ནས་མཐོ་རིས་ཀྱི་བདེ་འབྲས་དོན་དུ་གཉེར་བས་མངོན་པར་མཐོ་བའི་རྟེན་སྒྲུབ་པར་བྱེད་ཅིང༌། འཇིགས་སྐྱོབ་དང་ལེགས་སྨོན་ཙམ་ལ་བསྟེན་པ་སྐྱེས་བུ་ཆུང་ངུའི་ལམ་སྟེ། ཉམས་ལེན་དངོས་གཞི་བསམ་གཏན་གྱིས་ཡོངས་སུ་མ་བཟུང་བའི་དགེ་བ་བཅུའི་ལས་ཀྱི་ལམ་</span><span class="front-title">ཡིན་ལ། དེ་ཉིད་མི་སྤྱོད་པའི་ཐེག་པ་ནི་མེད་པས། ཐེག་པ་ཀུན་གྱི་གཞིར་གྱུར་པ་དང་སྔོན་དུ་འགྲོ་བའང་ཡིན་ཏེ། ཀྱེ་རྡོ་རྗེ་ལས། </span><span class="tibetan-external-citations">དགེ་བ་བཅུ་ལས་བརྩམས་ནས་ནི། །དེ་ཡི་ཆོས་ནི་རབ་ཏུ་དབྱེ། </span><span class="front-title">།ཞེས་གསུངས་པ་ལྟར་རོ། །འདི་ལ་ལང་གཤེགས་སུ་ལྷའི་ཐེག་པ་ཞེས་པ་བགྲོད་བྱའི་གཙོ་བོའི་དབང་དུ་བྱས་ནས་བརྗོད་ཀྱི། འཁོར་དང་བཅས་པའི་དབང་དུ་ན་འདོད་པའི་བདེ་འགྲོའི་ལམ་ཐམས་ཅད་འདུའོ། །འདི་ནི་ལྟ་བ་རྣམ་པར་དག་པ་འཇིག་རྟེན་ཕ་རོལ་དང་ལས་རྒྱུ་འབྲས་ལ་ཡིད་ཆེས་པ་དང༌། སྤྱོད་པ་མི་དགེ་བ་བཅུ་སྤོང་ཞིང་དགེ་བ་བཅུའི་ལམ་འཁོར་དང་བཅས་པ་སྒྲུབ་པ་དང་བར་མ་ཆད་པར་གོམས་པར་བྱས་པ་ལས། འབྲས་བུ་གླིང་བཞིའི་མི་དང་འདོད་ལྷ་རིས་དྲུག་གི་བདེ་བའི་མཐར་ཐུག་པ་གཞན་འཕྲུལ་དབང་བྱེད་ཀྱི་བདག་པོའི་བར་དུ་བགྲོད་པའོ། །དེ་དག་ཀྱང་ལས་འབྲས་མེད་པར་ལྟ་བ་སོགས་ལོག་ལྟའི་</span><span class="front-title">གཉེན་པོ་འཇིག་རྟེན་པའི་ཡང་དག་པའི་ལྟ་བས་ཟིན་པ་གལ་ཆེ་སྟེ། བཤེས་སྤྲིང་ལས། </span><span class="tibetan-external-citations">གལ་ཏེ་མཐོ་རིས་ཐར་པ་མངོན་བཞེད་ན། །ཡང་དག་ལྟ་ལ་གོམས་པ་ཉིད་དུ་མཛོད། །གང་ཟག་ལོག་པར་ལྟ་བས་ལེགས་སྤྱད་ཀྱང༌། །ཐམས་ཅད་རྣམ་པར་སྨིན་པ་མི་བཟད་ལྡན། </span><span class="front-title">།ཞེས་གསུངས་པའི་ཕྱིར་རོ། །དེ་རྗེས་བླང་དོར་གྱི་གནས་མ་འཛོལ་བའི་ཚུལ་ཁྲིམས་ལ་གནས་པ་གལ་ཆེ་སྟེ། རྩ་ཤེས་ལས།</span><span class="tibetan-external-citations"> ཚུལ་ཁྲིམས་ཀྱིས་ནི་བདེ་འགྲོ་འཐོབ། </span><span class="front-title">།ཅེས་དང༌། འཇུག་པ་ལས། </span><span class="tibetan-external-citations">མངོན་མཐོའི་རྒྱུ་ནི་ཚུལ་ཁྲིམས་ལས་གཞན་མེད། </span><span class="front-title">།ཅེས་གསུངས་པས་སོ། །ཐེག་པ་འདིའི་ཚུལ་ཁྲིམས་ལ་ཅུང་ཟད་དབྱེ་ན། སྤྱིར་ངོ་ཚ་ཁྲེལ་ཡོད་ཀྱིས་ཀུན་ནས་བསླངས་ཏེ་ལུས་ངག་གི་བྱ་བ་ཡ་རབས་ཀྱི་ཚུལ་དང་མཐུན་པའི་སྤྱོད་པ་གསུམ་ལ་བསླབ་དགོས་ཏེ། དམ་པའི་རྒྱན་ལས།</span><span class="tibetan-external-citations"> བཀུར་བར་འོས་པ་ལེགས་ཁུར་ཞིང༌། །མགོན་མེད་རྣམས་ལ་ལྷག་པར་བྱམས། །</span><span class="tibetan-external-citations">བྱས་ལ་དྲིན་ལན་མི་བརྗེད་པ། །དམ་པ་རྣམས་ཀྱི་མཛད་སྤྱོད་ཡིན། </span><span class="front-title">།ཞེས་གསུངས་པ་ལྟར་རོ། །བྱེ་བྲག་མི་ཆོས་བཅུ་དྲུག་ལ་བསླབ་སྟེ། འབྱེད་པ་ལེ་ཆུང་ལས།</span><span class="tibetan-external-citations"> དཀོན་མཆོག་གསུམ་ལ་དད་པ་སྐྱོ་ངལ་མེད་པར་བྱེད་པ་དང༌། དོན་དམ་པར་དམ་པའི་ཆོས་བཙལ་བ་དང༌། གཙུག་ལག་བཟང་པོ་ལ་མཁས་པར་སློབ་པ་དང༌། ཅི་ལའང་རན་ཞིང་ཚོད་ཟིན་པའི་བྱ་བ་དང༌། མ་བཅོལ་བའི་ལས་ལ་གཏོགས་འདོད་མི་བྱེད་པ་དང༌། མིག་མཐོ་སར་བལྟ་ཞིང་གོང་མ་རྣམས་ཀྱི་རྗེས་སྙེག་པ་དང༌། དུས་གསུམ་གྱི་ཕ་མ་ལ་དྲིན་ལན་བསླན་པ་དང༌། ཕུ་ནུ་དང་ཕ་ཚན་ནང་དུ་ཤོངས་ཡངས་ཆེ་བ་དང༌། རིམ་པས་རྒན་པ་ལ་བཀུར་སྟི་བྱ་བ་དང༌། ཁྱིམ་མཚེས་ལ་བྱམས་པར་བྱ་བ་དང༌། གཉེན་གྲོགས་ཀྱི་དགེ་བཤེས་ལ་དཀའ་ལས་ཀྱིས་ཕན་འདོགས་པ་དང༌། སྲིད་ཀྱིས་འབྲེལ་བའི་ཉེ་རིང་ལ་ཆབ་གང་མཐར་དབྱུང་བ་དང༌། རིག་བྱེད་བཟོ་ལ་</span><span class="tibetan-external-citations">མཁས་པས་གཞན་ལ་ཕན་པ་དང༌། ལྟོས་པའི་མི་དྲིན་གྱིས་སྐྱབས་འོག་ཏུ་གཞུག་པ་དང༌། ངན་བྱེད་ཀྱི་གྲོས་བཀག་ནས་རྒྱལ་ཁམས་བདེ་ཡངས་ཀྱི་གྲོས་གཞི་འདིང་བ་དང༌། ལས་མཐའ་ཆོས་ལ་གཏད་དེ་ཕྱི་མར་བུ་སྨད་ཀྱིས་བྱང་ཆུབ་ཀྱི་གཞི་འཐོབ་པར་བྱའོ། </span><span class="front-title">།ཞེས་བཤད་པ་ལྟར་མིའི་ཆོས་ལུགས་གཙང་མ་ལ་བསླབ་བོ། །ཁྱད་པར་གོང་དུ་སྨོས་པ་ལྟར་སྲོག་གཅོད་པ་སོགས་མི་དགེ་བ་བཅུ་དངོས་དང་བརྒྱུད་ནས་སྤོང་ཞིང་སྲོག་སྦྱིན་སྩལ་བ་སོགས་དགེ་བ་བཅུ་ཅི་ནུས་སུ་བསྒྲུབ་པ་སྟེ། ལྟ་སྒོམ་སྤྱོད་པ་དེ་དག་ཀྱང་ལས་འདྲེས་མ་དང་འཕེན་རྫོགས་མུ་མི་མཐུན་པ་ནི་དམན་པ། དགེ་བའི་ལས་ལམ་རྫོགས་པ་འབྲིང༌། དགེ་བཅུའི་ལས་འཁོར་བཅས་སྡོམ་པའི་ངོ་བོ་ཉིད་དུ་བསྡམས་པ་མཆོག་སྟེ། རིམ་པ་བཞིན་མཐོ་རིས་རྣམས་སུ་སྐྱེས་པ་ན་རྣམ་སྨིན་རྒྱུ་མཐུན་བདག་པོ་རྣམས་ཀྱི་སྒོ་ནས་མཆོག་དམན་བར་མ་གསུམ་གྱི་འབྲས་བུ་</span><span class="front-title">བཟང་པོ་འཐོབ་པར་འགྱུར་རོ། །</span></p>
			<p id="_idParaDest-141" class="tibetan-sabche1"><span class="tibetan-sabche">གསུམ་པ་༼ཚངས་པའི་ཐེག་པ་སོ་སོར་བཤད་པ་༽ལ་གཉིས། ཐེག་པ་ངོས་བཟུང་བ། ལམ་དངོས་བཤད་པའོ། །དང་པོ་༼ཐེག་པ་ངོས་བཟུང་བ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གོང་མའི་ཁམས་ལ་བགྲོད་བྱེད་ཚངས་པའི་ཐེག །</span></p>
			<p class="tibetan-commentary-non-indent"><span class="front-title">འདི་ལ་ཅིའི་ཕྱིར་ཚངས་པའི་ཐེག་པ་ཞེས་བྱ་ཞེ་ན། འདོད་པའི་ཉོན་མོངས་པས་གཙང་བའང་དག་ཅིང་ཚངས་པས་ན་ཚངས་པ་དང་དེར་བགྲོད་པའི་དབང་གིས་ཐེག་པ་ཞེས་བརྗོད་ལ། དེའི་ཕྱིར་སྒྲ་ཡངས་པའི་དབང་དུ་བྱས་ན་འཕགས་པ་རྣམ་གྲོལ་སྡེས་བཤད་པ་ལྟར་ཁམས་གོང་མ་གཉིས་ཀྱི་སས་བསྡུས་པ་ཐམས་ཅད་ལ་ཚངས་པའི་སྒྲས་བརྗོད་ཅིང་དེར་བགྲོད་པར་བྱེད་པའི་ལམ་འཁོར་བཅས་ལ་ཚངས་པའི་ཐེག་པ་ཞེས་བྱའོ། །</span></p>
			<p id="_idParaDest-142" class="tibetan-sabche1"><span class="tibetan-sabche">གཉིས་པ་ལམ་དངོས་ལ་གཉིས་ཏེ། གཟུགས་ཁམས་ཀྱི་བསམ་གཏན་བཞི་བཤད་པ་དང༌། གཟུགས་མེད་ཁམས་ཀྱི་སྙོམས་འཇུག་བཞི་བཤད་པའོ། །དང་པོ་༼གཟུགས་ཁམས་ཀྱི་བསམ་གཏན་བཞི་བཤད་པ་༽ལ་གཉིས། མདོར་བསྟན། རྒྱས་བཤད་དོ། །དང་པོ་༼</span><span class="tibetan-sabche">མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གཟུགས་ཁམས་བསམ་གཏན་བཞི་སྟེ་རྒྱུ་འབྲས་གཉིས། །</span></p>
			<p class="tibetan-commentary-non-indent"><span class="front-title">གཟུགས་ཁམས་བསམ་གཏན་དང་པོ། གཉིས་པ། གསུམ་པ། བཞི་པ་རྣམས་སུ་ཡོད་དེ། དེ་རེ་རེ་ལའང་རྒྱུ་དང་འབྲས་བུ་གཉིས་ཟུང་རེའི་ཚུལ་དུ་ཡོད་དོ། །</span></p>
			<p id="_idParaDest-143" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་བཞི། བསམ་གཏན་དང་པོ་ནས་བཞི་པའི་བར་རོ། །དང་པོ་ལའང་གཉིས། རྒྱུ་སྙོམས་འཇུག་གི་བསམ་གཏན་དང༌། འབྲས་བུ་སྐྱེ་བའི་བསམ་གཏན་ནོ། །དང་པོ་༼རྒྱུ་སྙོམས་འཇུག་གི་བསམ་གཏན་༽ལ་གཉིས། ཉེར་བསྡོགས་དང༌། དངོས་གཞིའོ། །ཉེར་བསྡོགས་ལའང་གཉིས། ཞི་གནས་དང༌། ལྷག་མཐོང་ངོ༌། །</span><span class="tibetan-sabche">དང་པོ་༼ཞི་གནས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུ་ལ་ཉེར་བསྡོགས་ཞི་གནས་ཏིང་ངེ་འཛིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འཇོག་དང་རྒྱུན་འཇོག་བསླན་འཇོག་ཉེ་བར་འཇོག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འདུལ་དང་ཞི་དང་རྣམ་ཞི་རྩེ་གཅིག་བྱེད། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཉམ་འཇོག་མཐའ་དགུས་ལུས་སེམས་ཤིན་ཏུ་སྦྱངས། །</span></p>
			<p class="tibetan-commentary-non-indent"><span class="front-title">བསམ་གཏན་རང་སའི་འབྲས་བུ་འཐོབ་བྱེད་དངོས་གཞིར་སྙོམས་པར་འཇུག་ནུས་པའི་ཐབས་སུ་ཐོག་མར་རྒྱུ་བསྒྲུབ་པ་ལ་ཉེར་བསྡོགས་སེམས་ཞི་བར་གནས་པའི་ཐབས་དགུས་ཏིང་ངེ་འཛིན་སྒྲུབ་པར་གསུངས་ཏེ། ༼༡༽ དེ་ལ་ནང་ཉིད་དུ་སེམས་འཇོག་</span><span class="front-title">པ་ཞེས་པ་སེམས་ཕྱི་རོལ་དུ་གཡེང་བ་མིན་པར་གསེར་ལྟར་དྭངས་པའི་སྐུར་སྣང་བ་སོགས་ཏིང་ངེ་འཛིན་གྱི་སྤྱོད་ཡུལ་གྱི་གཟུགས་བརྙན་དམིགས་པ་ལ་ཡིད་གཏད་དེ་འཇོག་པ་དང༌། ༼༢༽ རྒྱུན་དུ་འཇོག་པ་ཞེས་པ་དམིགས་པ་ལ་སེམས་འཇོག་པ་ཙམ་མ་ཟད་རྒྱུན་བསྲིང་སྟེ་སྐད་ཅིག་མ་སྔ་ཕྱི་བར་མ་ཆད་པར་འཇོག་པ་དང༌། ༼༣༽ བསླན་ཏེ་འཇོག་པ་ཞེས་པ་བརྗེད་དེ་དམིགས་པ་ལས་སེམས་གཞན་དུ་འཕྲོ་ནའང་དེ་མ་ཐག་ཏུ་སླར་ནང་དུ་བཀུག་ནས་དམིགས་པ་ལ་བསླན་ཏེ་འཇོག་པ་དང༌། ༼༤༽ ཉེ་བར་འཇོག་པ་ཞེས་པ་སེམས་ཕྱིར་འཕྲོས་པ་དེ་རིང་དུ་མི་འཇོག་པར་ཉེ་བར་ནང་དུ་དམིགས་པ་ལ་འཇོག་པ་དང༌། ༼༥༽ འདུལ་བར་བྱེད་པ་ཞེས་པ་བརྣབ་སེམས་ལ་སོགས་པའི་ཉོན་མོངས་པས་སེམས་རྒྱུད་རབ་ཏུ་མ་ཞི་བ་ལས་དུལ་བར་བྱེད་པ་དང༌། ༼༦༽ ཞི་བར་བྱེད་པ་ཞེས་པ་རྣམ་པར་མི་རྟོག་པའི་རྦ་རླབས་ཞི་བར་བྱེད་པ་དང༌། ༼༧༽ རྣམ་པར་ཞི་བར་བྱེད་</span><span class="front-title">པ་ཞེས་པ་རྣམ་པར་རྟོག་པ་ཕྲ་མོ་ཙམ་ཡང་ཞི་བར་བྱེད་པ་དང༌། ༼༨༽ རྩེ་གཅིག་ཏུ་བྱེད་པ་ཞེས་པ་རྩོལ་བ་ཆུང་ངུས་སེམས་དང་དམིགས་པ་ཐ་དད་མེད་པར་རྩེ་གཅིག་ཏུ་བྱེད་པ་དང༌། ༼༩༽ མཉམ་པར་འཇོག་པ་ཞེས་པ་བྱིང་རྒོད་བསལ་ནས་རྩོལ་བ་མེད་པར་ལྷུན་གྱིས་གྲུབ་པའི་ངང་དུ་མཉམ་པར་འཇོག་པ་དགུས་ཏིང་ངེ་འཛིན་གྲུབ་པ་ན་ལུས་སེམས་ཤིན་ཏུ་སྦྱངས་པའི་བདེ་བ་འདྲེན་པས་ཁྱབ་ཅིང༌། ཤིན་སྦྱངས་དང་ལྡན་པའི་ཏིང་ངེ་འཛིན་སྐྱེས་པ་ནི་འཇིག་རྟེན་པའི་ཞི་གནས་མཚན་ཉིད་པར་འཇོག་ལ། དེ་དང་མི་ལྡན་པ་ནི་ཞི་གནས་རྗེས་མཐུན་པའི་མོས་པས་སྤྱོད་པའི་ས་ཞེས་བྱའོ། །</span></p>
			<p id="_idParaDest-144" class="tibetan-sabche1"><span class="tibetan-sabche">གཉིས་པ་༼ལྷག་མཐོང་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གྲུབ་ནས་མཚན་ཉིད་མོས་དང་དབེན་ལས་སྐྱེས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དགའ་དཔྱོད་སྦྱོར་མཐའ་ཡིད་ལ་བྱེད་དྲུག་གིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྦྱོར་མཐའི་འབྲས་བུ་ཡིད་བྱེད་ལྷག་མཐོང་འགྲུབ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཞི་རགས་རྣམ་པ་འཇིག་རྟེན་ཐུན་མོང་ལམ། </span></p>
			<p class="tibetan-commentary-non-indent"><span class="front-title">༼༡༽།ཞི་གནས་མཚན་ཉིད་པ་གྲུབ་ནས་མཚན་ཉིད་རབ་ཏུ་རིག་པ་ཡིད་ལ་བྱེད་པ་ཞེས་འདོད་པ་སྐྱོན་ཅན་དང་བསམ་གཏན་དང་པོ་ཡོན་ཏན་ཅན་དུ་ཐོས་བསམ་འདྲེས་མའི་སྒོ་ནས་རྩིངས་པོར་རྟོག་ཅིང་ཞིབ་མོར་དཔྱོད་པ་དང༌། ༼༢༽ མོས་པ་ལས་བྱུང་བ་ཡིད་ལ་བྱེད་པ་ཞེས་པ་དེ་ཉིད་སྒོམ་བྱུང་གི་ངོ་བོར་སྐྱེས་པ་དང༌། ༼༣༽ དབེན་པ་ལས་སྐྱེས་པའི་ཡིད་ལ་བྱེད་པ་ཞེས་པ་འདོད་ཉོན་མངོན་གྱུར་བ་ཆེན་པོ་གསུམ་གྱིས་དབེན་པ་དང༌། ༼༤༽ དགའ་བ་སྡུད་པ་ཡིད་ལ་བྱེད་པ་ཞེས་པ་འདོད་ཉོན་མངོན་གྱུར་བ་འབྲིང་གསུམ་གྱིས་ཀྱང་སྤངས་པ་དང༌། ༼༥༽ དཔྱོད་པ་ཡིད་ལ་བྱེད་པ་ཞེས་པ་འདོད་ཉོན་</span><span class="front-title">ཕྲ་མོ་གསུམ་གྱིས་ཀྱང་རྒྱུད་ལ་གོས་མ་གོས་རྟོག་ཅིང་དཔྱོད་པ་དང༌། ༼༦༽ སྦྱོར་བའི་མཐའ་ཡིད་ལ་བྱེད་པ་ཞེས་པ་དེ་ལྟར་དཔྱོད་པ་ལས་འདོད་ཉོན་ཕྲ་ཞིང་ཕྲ་བ་ཡང་གཉེན་པོའི་སྟོབས་ཀྱིས་སྤངས་པ་སྟེ། དེ་ལྟར་ཡིད་ལ་བྱེད་པ་དྲུག་གིས་སྦྱོར་བའི་མཐའི་འབྲས་བུ་ཡིད་ལ་བྱེད་པ་ཞེས་འཇིག་རྟེན་པའི་ལྷག་མཐོང་མཐར་ཐུག་འགྲུབ་སྟེ། དེ་དག་ནི་འོག་སའི་ཏིང་འཛིན་སྐྱོན་ཅན་རགས་པར་ལྟ་ཞིང༌། ས་གོང་མ་སྐྱོན་མེད་ཞི་བར་ལྟ་བ་ཞི་རགས་རྣམ་པ་ཅན་ཉན་རང་དང་འཇིག་རྟེན་པའི་ཐེག་པ་ཐུན་མོང་བའི་ལམ་གྱི་མངོན་རྟོགས་སོ། །</span></p>
			<p id="_idParaDest-145" class="tibetan-sabche1"><span class="tibetan-sabche">གཉིས་པ་དངོས་གཞི་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དངོས་གཞི་རྟོག་དཔྱོད་དགའ་བདེ་རྩེ་གཅིག་པའི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཡན་ལག་ལྔ་ལྡན་བསམ་གཏན་དང་པོའོ། །</span></p>
			<p class="tibetan-commentary-non-indent"><span class="front-title">ཉེར་བསྡོགས་དེ་དག་གིས་བསམ་གཏན་དངོས་གཞི་འགྲུབ་ལ། དེའང་རྟོག་དཔྱོད་གཉིས་གཉེན་པོའི་ཡན་ལག དགའ་བདེ་གཉིས་ཕན་ཡོན་གྱི་ཡན་ལག སེམས་རྩེ་གཅིག་པ་གནས་ཀྱི་ཡན་ལག་སྟེ་ཡན་ལག་ལྔ་དང་ལྡན་པ་ནི་བསམ་གཏན་དང་པོའི་མཚན་ཉིད་དོ། །དེ་ལ་རྟོག་དཔྱོད་གཉིས་ཀ་དང་ལྡན་པ་དངོས་གཞི་ཙམ་པོ་དང༌། རྟོག་པ་མེད་ཅིང་དཔྱོད་པ་དང་བཅས་པ་དངོས་གཞི་ཁྱད་པར་ཅན་ནོ། །</span></p>
			<p id="_idParaDest-146" class="tibetan-sabche1"><span class="tibetan-sabche">གཉིས་པ་བསམ་གཏན་གཉིས་པ་ལ་གཉིས་ཏེ། ཉེར་བསྡོགས་དང༌། དེའི་དངོས་གཞིའོ། །དང་པོ་༼ཉེར་བསྡོགས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་ཉིད་སྐྱོན་ཅན་གཉིས་པ་སྐྱོན་མེད་ཀྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཚན་ཉིད་རིག་པ་ཡིད་བྱེད་ཉེར་བསྡོགས་ཁྱད། །</span></p>
			<p class="tibetan-commentary-non-indent"><span class="front-title">བསམ་གཏན་དང་པོའི་དངོས་གཞི་ཁྱད་པར་ཅན་གཞིར་བཞག དང་པོ་དེ་ཉིད་སྐྱོན་ཅན་དང་གཉིས་པ་སྐྱོན་མེད་ཡོན་ཏན་ཅན་དུ་མཚན་ཉིད་རབ་ཏུ་རིག་པ་ཡིད་ལ་བྱེད་པ་སོགས་ཡིད་བྱེད་དྲུག་གིས་དཔྱོད་པའི་ལྷག་མཐོང་དང་སྦྱར་ཏེ་བསྒོམས་པས་ཞི་ལྷག་ཟུང་འབྲེལ་དུ་སྐྱེས་པ་ན་བསམ་གཏན་གཉིས་པའི་དངོས་གཞི་ཐོབ་པ་ནི་ཉེར་བསྡོགས་ཀྱི་ཁྱད་པར་རོ། །</span></p>
			<p id="_idParaDest-147" class="tibetan-sabche1"><span class="tibetan-sabche">གཉིས་པ་༼དེའི་དངོས་གཞི་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དངོས་གཞི་རབ་ཏུ་དང་སོགས་ཡན་ལག་བཞི། །</span></p>
			<p class="tibetan-commentary-non-indent"><span class="front-title">གཉིས་པ་དངོས་གཞི་ནི་རབ་ཏུ་དང་བ་སོགས་ཡན་ལག་བཞི་དང་ལྡན་པ་སྟེ། དེའང་ནང་རབ་ཏུ་དང་བ་གཉེན་པོའི་ཡན་ལགཏིང་ངེ་འཛིན་ལས་སྐྱེས་པའི་དགའ་བདེ་གཉིས་ཕན་ཡོན་གྱི་ཡན་ལག ཏིང་ངེ་འཛིན་གནས་ཀྱི་ཡན་ལག་གོ། །འདིའི་ནང་རབ་ཏུ་དང་བ་ནི་རང་སའི་དྲན་པ་ཤེས་བཞིན་བཏང་སྙོམས་གསུམ་ལ་བྱེད། དེ་ཡང་ནང་གི་རྟོག་པ་རབ་ཏུ་སྤངས་པས་ནང་རབ་ཏུ་དང་བ་ཞེས་བྱའོ། །</span></p>
			<p id="_idParaDest-148" class="tibetan-sabche1"><span class="tibetan-sabche">གསུམ་པ་བསམ་གཏན་གསུམ་པ་ལ་གཉིས་ཏེ། ཉེར་བསྡོགས་དང༌། དེའི་དངོས་གཞིའོ། །དང་པོ་</span><span class="tibetan-sabche">༼ཉེར་བསྡོགས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་བཞིན་ཉེར་བསྡོགས་ཡིད་བྱེད་ལྷག་མཐོང་གིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རིམ་དཔྱོད་་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། དེ་བཞིན་ཉེར་བསྡོགས་སེམས་གནས་དང་ཡིད་བྱེད་དཔྱོད་པའི་ལྷག་མཐོང་གིས་རིམ་པར་དཔྱོད་ཚུལ་ཁྱད་པར་དུ་འཕགས་པས་གསུམ་པ་དང་བཞི་པའི་བསམ་གཏན་འགྲུབ་བོ་ཞེས་རྩ་ཚིག་གསུམ་པ་དང་བཞི་པ་ཕྱོགས་སུ་བསྡུས་ནས་བཤད་པ་སྟེ། འདིར་གོ་བདེ་བའི་སླད་སོ་སོར་སྨོས་ན། བསམ་གཏན་གཉིས་པའི་ཞི་གནས་ཁྱད་པར་ཅན་དང༌། བསམ་གཏན་གཉིས་པ་སྐྱོན་ཅན་དང་གསུམ་པ་ཡོན་</span><span class="front-title">ཏན་ཅན་དུ་ཡིད་བྱེད་དྲུག་གིས་དཔྱོད་པའི་ལྷག་མཐོང་དང་སྦྱར་ཏེ་བསྒོམས་པས་ཞི་ལྷག་ཟུང་འབྲེལ་དུ་སྐྱེས་པ་ན་བསམ་གཏན་གསུམ་པའི་དངོས་གཞི་འཐོབ་བོ། །</span></p>
			<p id="_idParaDest-149" class="tibetan-sabche1"><span class="tibetan-sabche">གཉིས་པ་༼དེའི་དངོས་གཞི་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་གསུམ་པར་དྲན་སོགས་ཡན་ལག་ལྔ། །</span></p>
			<p class="tibetan-commentary-non-indent"><span class="front-title">བསམ་གཏན་གསུམ་པའི་དངོས་གཞི་ཡན་ལག་ལྔ་ལྡན་ཏེ། དྲན་པ་ཤེས་བཞིན་བཏང་སྙོམས་གསུམ་གཉེན་པོའི་ཡན་ལགདགའ་བ་སྤངས་པའི་བདེ་བ་ཕན་ཡོན་གྱི་ཡན་ལགཏིང་ངེ་འཛིན་གནས་ཀྱི་ཡན་ལག་གོ། །</span></p>
			<p id="_idParaDest-150" class="tibetan-sabche1"><span class="tibetan-sabche">བཞི་པ་བསམ་གཏན་བཞི་པ་ལ་གཉིས། ཉེར་བསྡོགས་དང༌། དེའི་དངོས་</span><span class="tibetan-sabche">གཞིའོ། །དང་པོ་༼ཉེར་བསྡོགས་༽ནི།</span></p>
			<p class="tibetan-commentary-non-indent"><span class="front-title">བསམ་གཏན་གསུམ་པའི་ཞི་གནས་ཁྱད་པར་ཅན་དང༌། བསམ་གཏན་གསུམ་པ་སྐྱོན་ཅན་དང་བཞི་པ་ཡོན་ཏན་ཅན་དུ་ཡིད་བྱེད་དྲུག་གིས་དཔྱོད་པའི་ལྷག་མཐོང་དང་སྦྱར་ཏེ་བསྒོམས་པས་ཞི་ལྷག་ཟུང་འབྲེལ་དུ་སྐྱེས་པ་ན་བསམ་གཏན་བཞི་པའི་དངོས་གཞི་འཐོབ་བོ། །</span></p>
			<p id="_idParaDest-151" class="tibetan-sabche1"><span class="tibetan-sabche">གཉིས་པ་དེའི་དངོས་གཞི་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བཞི་པར་ཡན་ལག་བཞི་ལྡན་སྐྱོན་བརྒྱད་དག །</span></p>
			<p class="tibetan-commentary-non-indent"><span class="front-title">བསམ་གཏན་བཞི་པའི་དངོས་གཞི་ཡན་ལག་བཞི་དང་ལྡན་པ་སྟེ། དྲན་པ་ཡང་དག་དང་བཏང་སྙོམས་ཡང་དག་གཉིས་གཉེན་པོའི་ཡན་ལགཚོར་བ་བཏང་སྙོམས་ཕན་ཡོན་གྱི་ཡན་ལགཏིང་ངེ་འཛིན་གནས་ཀྱི་ཡན་ལག་གོ། །འདིར་དྲན་པ་ཡང་དག་ཅེས་པ་ནི་བསམ་གཏན་གྱི་སྐྱོན་བརྒྱད་ཀྱིས་ཡོངས་སུ་དག་པ་ཡིན་ཏེ། དེའང་བསམ་གཏན་དང་པོ་ལ་ལྟོས་པའི་རྟོག་དཔྱོད་མེ་ལྟ་བུ་གཉིས། གཉིས་པ་ལ་ལྟོས་པའི་དབང་ཤེས་ཀྱི་འཁོར་དུ་བྱུང་བའི་ཚོར་བ་བདེ་སྡུག་གཉིས། གསུམ་པ་ལ་ལྟོས་པའི་ཡིད་ཤེས་ཀྱི་འཁོར་དུ་བྱུང་བའི་ཡིད་བདེ་མི་བདེ་གཉིས། བཞི་པ་ལ་ལྟོས་པའི་དབུགས་དབྱུང་རྔུབ་གཉིས་ཏེ་དེ་བརྒྱད་ཀྱིས་ཡོངས་སུ་དག་པའོ། །</span></p>
			<p id="_idParaDest-152" class="tibetan-sabche1"><span class="tibetan-sabche">གཉིས་པ་འབྲས་བུ་སྐྱེ་བའི་བསམ་གཏན་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འབྲས་བུ་སོ་སོའི་དངོས་གཞི་ཆུང་འབྲིང་ཆེས། །</span></p>
			<p class="tibetan-root-text_tibetan-root-text-last-line"><span class="tibetan-root-text">སོ་སོའི་གནས་ལ་རྣམ་སྨིན་འབྲས་སོགས་མྱོང༌། །</span></p>
			<p class="tibetan-commentary-non-indent"><span class="front-title">སྙོམས་འཇུག་དེ་དག་གི་འབྲས་བུ་ནི་བསམ་གཏན་དང་པོའི་དངོས་གཞི་ཆུང་འབྲིང་ཆེ་གསུམ་བསྒོམས་པ་ལས་བསམ་གཏན་དང་པོའི་གནས་གཞན་ཚངས་རིས་སོགས་གསུམ་ཐོབ་པ་ནས། བསམ་གཏན་བཞི་པའི་དངོས་གཞི་ཆུང་འབྲིང་ཆེ་གསུམ་བསྒོམས་པ་ལས་བསམ་གཏན་བཞི་པའི་གནས་གཞན་སྤྲིན་མེད་སོགས་གསུམ་ཐོབ་པའི་བར་སོ་སོའི་དངོས་གཞི་ཆུང་འབྲིང་ཆེན་པོ་མཐར་ཕྱིན་པ་ལས། སོ་སོའི་གནས་ལ་རྣམ་སྨིན་གྱི་འབྲས་བུ་སོགས་མྱོང་སྟེ། དེའང་གནས་གཞན་དེ་དང་དེར་སྐྱེས་པའི་གཟུགས་སུ་སྣང་བ་ནི་རྣམ་སྨིན་གྱི་འབྲས་བུ། སྙོམས་འཇུག་གི་སེམས་རྣམས་རྒྱུ་</span><span class="front-title">མཐུན་གྱི་འབྲས་བུ། ཡུལ་གྱི་ལོངས་སྤྱོད་དུ་སྣང་བ་ནི་བདག་པོའི་འབྲས་བུའོ། །</span></p>
			<p id="_idParaDest-153" class="tibetan-sabche1"><span class="tibetan-sabche">གཉིས་པ་གཟུགས་མེད་ཁམས་ཀྱི་སྙོམས་འཇུག་བཞི་བཤད་པ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གཟུགས་མེད་སྙོམས་འཇུག་བཞིར་ཡང་རྒྱུ་འབྲས་གཉིས། །</span></p>
			<p class="tibetan-commentary-non-indent"><span class="front-title">ཞེས་སོ། །</span></p>
			<p id="_idParaDest-154" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གཉིས། རྒྱུ་སྙོམས་འཇུག་དང༌། འབྲས་བུ་སྐྱེ་བའོ། །དང་པོ་༼</span><span class="tibetan-sabche">རྒྱུ་སྙོམས་འཇུག་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བསམ་གཏན་བཞི་སེམས་ཐོབ་ལ་མ་ཉམས་པས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཟུགས་རེག་མཐོང་སྣང་བཀག་ནས་ནམ་མཁའ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྣམ་ཤེས་མཐའ་ཡས་ཅི་ཡང་གཟུང་བྱར་མེད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འདུ་ཤེས་རགས་པ་ཡོད་མིན་ཕྲ་མེད་མིན། །</span></p>
			<p class="tibetan-root-text_tibetan-root-text-last-line"><span class="tibetan-root-text">གོམས་པའི་སྙོམས་འཇུག་སྲིད་རྩེའི་མཐར་ཐུག་སྟེ། །</span></p>
			<p class="tibetan-commentary-non-indent"><span class="front-title">དེ་ལ་གཟུགས་མེད་སྐྱེ་མཆེད་མུ་བཞིར་གྲགས་པ་ལས་</span><span class="tibetan-sabche">དང་པོ་ནི།</span><span class="front-title"> བསམ་གཏན་བཞི་པའི་སེམས་ཐོབ་ལ་མ་ཉམས་པའི་སྟེང་དུ་གཟུགས་དང་རེག་མཐོང་སྣང་</span><span class="front-title">གསུམ་བཀག་སྟེ། ཆོས་ཐམས་ཅད་ནམ་མཁའ་ལྟར་མཐའ་ཡས་སོ་སྙམ་དུ་སྒོམ་པ་ཡོངས་སུ་རྫོགས་པ་ནམ་མཁའ་མཐའ་ཡས་སྐྱེ་མཆེད་ཀྱི་སྙོམས་འཇུག་གོ། </span><span class="tibetan-sabche">།གཉིས་པ་ནི།</span><span class="front-title"> དེའི་སྟེང་དུ་ནམ་མཁའ་མཐའ་ཡས་པ་དེ་ལྟར་དུ་རྣམ་པར་ཤེས་པ་ཡང་མཐའ་ཡས་སོ་སྙམ་དུ་སྒོམ་པ་ཡོངས་སུ་རྫོགས་པ་རྣམ་ཤེས་མཐའ་ཡས་སྐྱེ་མཆེད་ཀྱི་སྙོམས་འཇུག་གོ་ </span><span class="tibetan-sabche">།གསུམ་པ་ནི།</span><span class="front-title"> དེ་གཉིས་ཀའང་མཚན་མ་དང་བཅས་པར་མཐོང་ནས་གཟུང་བར་བྱ་བ་ཅི་ཡང་མེད་དོ་སྙམ་དུ་སྒོམ་པ་ཡོངས་སུ་རྫོགས་པ་ཅི་ཡང་མེད་པའི་སྐྱེ་མཆེད་ཀྱི་སྙོམས་འཇུག་གོ། </span><span class="tibetan-sabche">།བཞི་པ་ནི།</span><span class="front-title"> དེ་གསུམ་ཀའང་མཚན་མ་དང་བཅས་པར་མཐོང་ནས་འདུ་ཤེས་རགས་པ་མེད་ཅིང་ཕྲ་བ་མེད་པ་མིན་ནོ་སྙམ་དུ་སྒོམ་པ་ཡོངས་སུ་རྫོགས་པ་འདུ་ཤེས་མེད་འདུ་ཤེས་མེད་མིན་གྱི་སྙོམས་</span><span class="front-title">འཇུག་གོ༌།འདི་ནི་སྲིད་པའི་རྩེ་མོའི་ལམ་མཐར་ཐུག་པའོ། །</span></p>
			<p id="_idParaDest-155" class="tibetan-sabche1"><span class="tibetan-sabche">གཉིས་པ་འབྲས་བུ་སྐྱེ་བ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">འབྲས་བུ་ཏིང་འཛིན་ཚེ་སོགས་ཁྱད་པར་འཕགས། །</span></p>
			<p class="tibetan-commentary-non-indent"><span class="front-title">སྙོམས་འཇུག་དེ་དག་གི་འབྲས་བུ་ནི། གཟུགས་མེད་ཁམས་ལ་གཟུགས་རགས་པས་ཕྱེ་བའི་གནས་གཞན་ཐ་དད་པ་མེད་ཀྱང་མཆོག་དམན་དང་ཚེ་རིང་ཐུང་དང༌། གོང་འོག་ལ་སོགས་པའི་སྒོ་ནས་ཐ་དད་དུ་ཡོད་ལ། ཕལ་ཆེན་ལས་གནས་སོགས་ཀྱང་ཐ་དད་དུ་བཤད་ཅིང༌། གང་ལྟར་གོང་ནས་གོང་དུ་ཏིང་ངེ་འཛིན་རྒྱ་ཆེ་ཞིང་ཇེ་བརྟན་དུ་འགྱུར་བ་དང༌། ཚེ་རིང་བ་སོགས་ཀྱི་སྒོ་ནས་མངོན་མཐོའི་བདེ་འབྲས་ཁྱད་པར་དུ་འཕགས་པ་ཡིན་ནོ། །</span></p>
			<p id="_idParaDest-156" class="tibetan-sabche1"><span class="tibetan-sabche">རྩ་བའི་གསུམ་པ་དོན་བསྡུ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཚད་མེད་མངོན་པར་ཤེས་སོགས་ཡོན་ཏན་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཕྱི་རོལ་ཐེག་དམན་དོན་དུ་གཉེར་བྱའི་མཆོག །</span></p>
			<p class="tibetan-root-text_tibetan-root-text-last-line"><span class="tibetan-root-text">རྒྱལ་བའི་ཐེག་པར་རིམ་འཇུག་སྔོན་འགྲོའོ། །</span></p>
			<p class="tibetan-commentary-non-indent1"><span class="front-title">བསམ་གཏན་བཞིའི་དངོས་གཞི་རྣམས་ལ་བརྟེན་ནས་བྱམས་སོགས་ཚད་མེད་བཞི་དང༌། འཇིག་རྟེན་པའི་མངོན་པར་ཤེས་པ་ལྷའི་མིག་དང་ལྷའི་རྣ་བ་དང་གཞན་གྱི་སེམས་ཤེས་པ་དང་སྔོན་གནས་རྗེས་སུ་དྲན་པ་དང་འཆི་འཕོ་སྐྱེ་བ་ཤེས་པ་སྟེ་ལྔ་ནི་ཁམས་གོང་མ་གཉིས་ཀྱི་ཡོན་ཏན་གྱི་ཁྱད་པར་རབ་ཏུ་གྲགས་པ་ཡིན་ལ། ཐེག་པ་ལ་ཞུགས་པ་རྣམས་ཀྱང་ཐོག་མར་ཏིང་ངེ་འཛིན་དེ་དག་དང་ཡོན་ཏན་དེ་དག་བསྐྱེད་ནས། སླར་གོང་མའི་ཁྱད་པར་བསྒྲུབ་དགོས་པས་མངོན་ཤེས་ལ་སོགས་པ་ཡོན་ཏན་ཀུན་གྱི་གཞིར་གྱུར་པ་དང༌། ཁྱད་པར་བསམ་གཏན་བཞི་པའི་དངོས་གཞིའི་སེམས་ལ་བརྟེན་ནས་འདུ་ཤེས་མེད་པའི་སྙོམས་འཇུག་དང༌། སྲིད་རྩེའི་དངོས་</span><span class="front-title">གཞིའི་སེམས་ལ་བརྟེན་ནས་འགོག་པའི་སྙོམས་འཇུག་སོགས་ཐོབ་པས། ཕྱི་རོལ་གྱི་དྲང་སྲོང་དང་མུ་སྟེགས་བྱེད། ནང་པའི་ཐེག་དམན་ཉན་ཐོས་དང་རང་རྒྱལ་རྣམས་ཀྱིས་ཀྱང་དོན་དུ་གཉེར་བྱ་དང་བསྒྲུབ་བྱའི་མཆོག་ཡིན་ལ། རྒྱལ་བའི་བསྟན་པ་ལ་རིམ་པར་འཇུག་པ་རྣམས་ཀྱི་སྔོན་འགྲོའི་ཆོས་ཀྱང་ཡིན་པས་ཤེས་ནས་གོམས་པའི་སྦྱོར་བ་ལ་བསླབ་བོ། །ཐུན་མོང་རིག་པའི་གནས་རྣམས་དང་འཇིག་རྟེན་པའི་ལམ་རྣམ་པར་གཞག་པ་སྐབས་དང་པོའི་འགྲེལ་པའོ།། །།</span></p>
			<p class="tibetan-book-title"><span class="front-title">གནས་དྲུག་པ།</span></p>
			<p class="tibetan-book-sub-title"><span class="front-title">ཐོས་པའི་རིམ་པ་ཕྱེ་བ།</span></p>
			<p class="tibetan-chapters"><span class="front-title">༢ ཐེག་པ་ཆེ་ཆུང་ཤེས་བྱ་སྤྱིའི་གནས་རྣམ་པར་གཞག་པའི་སྐབས།</span></p>
			<p id="_idParaDest-157" class="tibetan-sabche1"><span class="tibetan-sabche">སྐབས་གཉིས་པ་ཐེག་པ་ཆེ་ཆུང་ཤེས་བྱ་སྤྱིའི་གནས་རྣམ་པར་གཞག་པ་ལ་གསུམ། ཕྱི་ནང་གྲུབ་མཐའི་ཁྱད་པར་བསྟན། ནང་པའི་རིང་ལུགས་ཀྱི་དབྱེ་བསྡུ་སྤྲོ། ཤེས་བྱའི་རྣམ་གཞག་དངོས་བཤད་པའོ། །དང་པོ་༼</span><span class="tibetan-sabche">ཕྱི་ནང་གྲུབ་མཐའི་ཁྱད་པར་བསྟན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཕྱག་རྒྱ་བཞི་ལྡན་སྲིད་རྩེའི་གཉེན་པོར་འགྲོ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཐའ་གཉིས་སྤངས་ནས་འགོག་བདེན་སྒྲུབ་པ་ཡིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱི་པ་ལས་འཕགས་ངེས་ལེགས་རྒྱལ་བའི་བསྟན། །</span></p>
			<p class="tibetan-commentary-non-indent"><span class="front-title">རང་གཞན་ནམ་ཕྱི་ནང་གྲུབ་མཐའི་ཁྱད་པར་འབྱེད་ཆོས་མཁས་པ་རྣམས་ཀྱི་བཞེད་སྲོལ་ཐ་དད་མང་ཡང་ལྟ་སྒོམ་སྤྱོད་འབྲས་ཕྱོགས་རེས་ཇི་བཞིན་འབྱེད་མི་ནུས་པས། ༼༡༽ གྲུབ་མཐའ་ལ་ཞུགས་པ་གང་ཞིག་ལྟ་བ་བཀའ་རྟགས་ཀྱི་ཕྱག་རྒྱ་བཞི་ཁས་ལེན་མི་ལེན། ༼༢༽ སྒོམ་པ་སྲིད་རྩེའི་གཉེན་པོར་འགྲོ་མི་འགྲོ། ༼༣༽ སྤྱོད་པ་ངལ་དུབ་ཀྱི་མཐའ་དང་འདོད་པ་བསོད་ནམས་ཀྱི་མཐའ་གཉིས་སྤོང་མི་སྤོང༌། ༼༤༽ འབྲས་བུའི་ཐར་པ་སྤང་བྱ་ཟད་པའི་བྲལ་བ་ཁྱད་པར་ཅན་འགོག་བདེན་འདོད་མི་འདོད་རྣམས་ཀྱིས་འབྱེད་པ་ཡིན་ཏེ། འདུལ་བ་འོད་ལྡན་ལས། </span><span class="tibetan-external-citations">བསླབ་པ་གསུམ་ནི་རབ་སྟོན་ཅིང༌། །ཕྱག་རྒྱ་</span><span class="tibetan-external-citations">བཞི་དང་ཡང་དག་ལྡན། །ཐོག་མ་བར་དང་མཐར་དགེ་བ། །སངས་རྒྱས་གསུང་དུ་མཁས་པས་རྟོགས། </span><span class="front-title">།ཞེས་གསུངས་པ་ལྟར་རོ། །ཕྱག་རྒྱ་བཞི་ནི་ཆོས་ཀྱི་སྡོམ་བཞི་སྟེ། གསང་བ་བསམ་གྱིས་མི་ཁྱབ་པ་ལས།</span><span class="tibetan-external-citations"> དེ་བཞིན་གཤེགས་པས་ཆོས་ཐམས་ཅད་མདོ་བཞིར་འདུས་པར་བྱས་ཏེ། འདུས་བྱས་ཐམས་ཅད་ནི་མི་རྟག་པའོ། །ཟག་པ་དང་བཅས་པ་ནི་སྡུག་བསྔལ་བའོ། །ཆོས་ཐམས་ཅད་ནི་བདག་མེད་པའོ། །མྱ་ངན་ལས་འདས་པ་ནི་ཞི་བའོ། </span><span class="front-title">།ཞེས་གསུངས་པ་ལྟར་རོ། །འོ་ན་རང་སྡེ་གནས་མ་བུ་པ་ཡང་བདག་འདོད་ཅིང་སྐད་ཅིག་གིས་མི་འཇིག་པའི་འདུས་བྱས་ཁས་ལེན་པས་གནོད་དོ་ཞེ་ན། སྐྱོན་མེད་དེ། དེ་ནི་ཕུང་པོ་ལས་དོན་གཞན་དང་རྟག་པར་མི་འདོད་ཅིང་གཏན་འཇིག་མི་སྲིད་པའི་རྟག་དངོས་སུ་ཁས་མི་ལེན་པས་མུ་སྟེགས་དང་ཁྱད་པར་ཆེ་བས་སོ། །སྲིད་རྩེའི་གཉེན་པོ་ནི་མུ་སྟེགས་ལ་མེད་དེ་བདག་མེད་བདེན་</span><span class="front-title">པའི་རྣམ་པ་ཅན་གྱི་ལམ་ལས་རྒྱབ་ཀྱིས་ཕྱོགས་ཤིང༌། གོང་ནས་གཞན་མེད་པས་ཞི་རགས་ཀྱི་རྣམ་པ་ཡང་མེད་པའི་ཕྱིར་ཏེ། སློབ་དཔོན་དཔའ་བོས།</span><span class="tibetan-external-citations"> ཁྱོད་ཀྱི་བསྟན་ལ་མི་ཕྱོགས་པའི། །སྐྱེ་བོ་གཏི་མུག་གིས་ལྡོངས་པ། །སྲིད་རྩེའི་བར་དུ་སོང་ནས་ཀྱང༌། །སྡུག་བསྔལ་ཡང་འབྱུང་སྲིད་པ་སྒྲུབ། །ཁྱོད་ཀྱི་བསྟན་པའི་རྗེས་འགྲོ་བ། །བསམ་གཏན་དངོས་གཞི་མ་ཐོབ་ཀྱང༌། །བདུད་ཀྱི་མིག་རས་བཙའ་བཞིན་དུ། །སྲིད་པ་དག་ནི་ཟློག་པར་བྱེད། </span><span class="front-title">།ཅེས་གསུངས་པ་ལྟར་རོ། །</span></p>
			<p class="tibetan-regular-indented"><span class="front-title">སྤྱོད་པའི་སྐྱོན་ནི་མཐའ་གཉིས་སུ་ལྟུང་བ་སྟེ། རྙེད་བཀུར་ལ་ཆགས་པས་ངན་པ་དང་ཉུང་ངུས་མི་ཆོག་པར་བཟང་པོ་དང་མང་པོ་འདོད་པ་དང༌། རང་ཚུལ་ཁྲིམས་དག་ཅིང་བདག་མེད་ཀྱི་ལྟ་བས་དངོས་འཛིན་རགས་པ་ཁྲོལ་བ་ཞིག་གིས་སྒྲུབ་ཚེ་ཚེགས་ཆུང་ལ་སྤྱོད་ཚེ་ཆགས་ཞེན་དྲག་པོ་མི་སྐྱེ་ན་བཟང་ཞིང་མང་བ་ལ་སྤྱོད་ཀྱང་</span><span class="front-title">སྐྱོན་མེད་རུང༌། དེ་ལྟར་མི་བྱེད་པས་ལུས་སེམས་གདུང་བ་གཉིས་ནི་རིམ་བཞིན་རྒྱང་འཕེན་དང་གཅེར་བུ་བ་ལ་གཙོ་བོར་ཡོད་ལ། བཅོམ་ལྡན་འདས་ཀྱིས་ནི་གོས་ཟས་གནས་མལ་སྨན་ཏེ་གནས་བཞི་པོ་མཐའ་གཉིས་སུ་མ་ལྷུང་བ་ལ་བསླབ་པར་ནན་གྱིས་གསུངས་པས་སོ། </span><span class="tibetan-external-citations">།འབྲས་བུ་ཐར་པ་ཡང༌། བཤེས་སྤྲིང་དུ། ས་ཆུ་མེ་རླུང་ཉི་ཟླ་བྲལ་ཐོབ་མཛོད། </span><span class="front-title">།ཅེས་གསུངས་པ་ལྟར། རྒྱང་འཕེན་ནི་འབྱུང་བཞི་སེམས་བཅས་དང་དེ་དང་བྲལ་བ་གཉིས་འཁོར་འདས་སུ་འདོད་པས་ཐར་པ་དང་འབྱུང་བཞི་གཞི་མཐུན་འདོད་ལ། ཁྱད་པར་འཕགས་བསྟོད་ལས། </span><span class="tibetan-external-citations">ནེ་ཙོས་ཉི་མ་བརྟོལ་ནས་ནི། །ཐར་པར་མཆིས་པ་བཤད་ཅེས་གྲགས། </span><span class="front-title">།ཞེས་སོགས་ཉི་ཟླ་ཐར་པར་འདོད་པ་དང༌། གཅེར་བུ་པས་ནམ་མཁའི་དབྱིངས་ན་ཐར་པ་གདུགས་བཀན་པ་ལྟ་བུར་འདོད་པ་སོགས་ཀྱིས་འཐོབ་བྱའི་ཐར་པ་ལ་རྨོངས་པས་འཐོབ་བྱེད་ལམ་</span><span class="front-title">ལའང་རྨོངས་ལ། རྒྱལ་བའི་བསྟན་པ་ནི་ཐར་པའམ་མྱ་ངན་ལས་འདས་པ་འགོག་པའི་བདེན་པར་བཞེད་ཅིང་དེ་ཉིད་སྒྲུབ་པར་བྱེད་པ་རྣམས་ཀྱིས་ཕྱི་པའི་ལུགས་ལས་ཁྱད་པར་དུ་འཕགས་པ་གནས་སྐབས་དང་མཐར་ཐུག་གི་ཕན་བདེ་མ་ལུས་པའི་འབྱུང་གནས་ཡིན་པའི་ཕྱིར་ངེས་པར་ལེགས་པ་ནི་རྒྱལ་བའི་བསྟན་པ་འབའ་ཞིག་ཡིན་ནོ། །</span></p>
			<p id="_idParaDest-158" class="tibetan-sabche1"><span class="tibetan-sabche">གཉིས་པ་༼ནང་པའི་རིང་ལུགས་ཀྱི་དབྱེ་བསྡུ་སྤྲོ་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དབྱེ་བསྡུ་མང་ཡང་ཡོངས་གྲགས་ཐེག་པ་གསུམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གྲུབ་མཐའ་བཞིར་གྲགས་ཀུན་ཀྱང་འཁོར་བའི་རྒྱུ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བདག་འཛིན་སྤངས་ནས་མྱང་འདས་སྒྲུབ་པར་མཐུན། །</span></p>
			<p class="tibetan-commentary-non-indent"><span class="front-title">སངས་རྒྱས་ཀྱི་བསྟན་པ་ལུང་གི་ཆོས་ཀྱི་དབང་དུ་བྱས་ནས་རབ་ཏུ་དབྱེ་བ་དང་བསྡུ་བའི་ཚུལ་བཀའ་དང་བསྟན་བཅོས་ནས་མང་དུ་གསུངས་ཏེ། ཨཱརྱ་དེ་ཝའི་སྙིང་པོ་ཀུན་བཏུས་ལས། </span><span class="tibetan-external-citations">སངས་རྒྱས་ཆོས་ནི་རྣམ་པ་བཞིར། །ཡིད་འདོད་རྣམས་ཀྱིས་མངོན་མཐོང་སྟེ། །བྱེ་བྲག་སྨྲ་ལ་སོགས་པའི་ལམ། །བཤད་པས་དེ་ཉིད་སྒྲུབ་པའོ། </span><span class="front-title">།ཞེས་གསུངས་པ་ལྟར། སངས་རྒྱས་ཀྱི་བསྟན་པ་དམ་པའི་ཆོས་མཐའ་དག་བྱེ་བྲག་ཏུ་སྨྲ་བ་དང་མདོ་སྡེ་པ་དང་རྣལ་འབྱོར་སྤྱོད་པ་དང་དབུ་མ་པ་སྟེ་གྲུབ་པའི་མཐའ་སྨྲ་བ་བཞིར་ངེས་ཤིང༌། དེའང་ཕྱི་དོན་དུ་སྨྲ་བ་དང་སེམས་ཙམ་པ་དང་ངོ་བོ་ཉིད་མེད་པར་སྨྲ་བའི་དབུ་མ་པ་གསུམ་དུ་འདུ་སྟེ། བྱེ་མདོ་གཉིས་ཀ་དོན་སྨྲར་འདུས་པས་སོ། །ཡང་དང་པོ་གཉིས་ཐེག་དམན་པ་དང་ཕྱི་མ་གཉིས་ཐེག་ཆེན་པར་ངེས་པས་ཐེག་པ་གཉིས་སུའང་འདུའོ། །ཡང་མདོ་སྡེ་ལངྐར་གཤེགས་པ་ལས་ནི།</span><span class="front-title"> བསྟན་པ་མཐའ་དག་ཐེག་པ་ལྔར་བསྡུས་པར་བཤད་དེ། ཇི་སྐད་དུ།</span><span class="tibetan-external-citations"> ལྷ་ཡི་ཐེག་དང་ཚངས་ཐེག་དང༌། །ཉན་ཐོས་ཀྱི་ཡང་དེ་བཞིན་དུ། །རང་རྒྱལ་སངས་རྒྱས་ཐེག་པ་སྟེ། །ཐེག་པ་དེ་དག་ངས་བཤད་དོ། </span><span class="front-title">།ཞེས་སོ། །དེ་ཡང་བསྡུ་ན་སྔ་མ་གཉིས་མངོན་མཐོ་དང༌། ཕྱི་མ་གསུམ་ངེས་ལེགས་ཏེ་ཐེག་པ་གཉིས་སུ་འདུ་བར་རིན་ཆེན་ཕྲེང་བ་ལས་གསུངས་ཤིང༌། དེ་བཞིན་དུ་ཤེར་ཕྱིན་གྱི་མན་ངག་དང་སྦྱར་ན་སྔ་མ་གཉིས་སྐྱེས་བུ་ཆུང་ངུ་དང༌། བར་པ་གཉིས་འབྲིང་དང༌། ཐ་མ་སྐྱེས་བུ་ཆེན་པོའི་ལམ་སྟེ་སྐྱེས་བུ་གསུམ་གྱི་ལམ་དུའང་འདུའོ། །འོ་ན་ཐེག་པ་ལྔར་འདོད་ན། རྡོ་རྗེ་སྙིང་འགྲེལ་ལས།</span><span class="tibetan-external-citations"> སངས་རྒྱས་པ་ལ་བཞི་པ་དང༌། །ལྔ་པ་ཐུབ་པའི་དགོངས་པ་མིན། </span><span class="front-title">།ཞེས་ཐེག་པ་བཞི་པ། གྲུབ་མཐའ་སྨྲ་བ་ལྔ་པ་མེད་པར་གསུངས་པ་དང་མི་འགལ་ལམ་ཞེ་ན། དམ་ཆོས་པད་དཀར་ལས།</span><span class="tibetan-external-citations"> དྲང་སྲོང་ཆེན་པོས་ཐེག་པ་གསུམ་</span><span class="tibetan-external-citations">བསྟན་པ། །རྣམ་འདྲེན་རྣམས་ཀྱི་ཐབས་ལ་མཁས་པ་སྟེ། </span><span class="front-title">།ཞེས་གསུངས་པ་ལྟར། རྣམ་པར་གྲོལ་བའི་ལམ་ལ་ཐེག་པ་བཞི་པ་མེད་པ་ལ་དགོངས་ནས་གསུངས་པ་ཡིན་གྱི། འདི་དང་འཆད་གཞི་ཐ་དད་པས་འགལ་བ་ཅུང་ཟད་ཀྱང་མེད་དོ། །ཡང་སྤྱོད་བསྡུས་སྒྲོན་མ་ལས་ནི། </span><span class="tibetan-external-citations">གདུལ་བྱའི་མོས་པ་གསུམ་གྱི་དབང་དུ་བྱས་ནས་སྤྱོད་པ་གསུམ་དུ་བསྡུས་ཏེ། དམན་པ་ལ་མོས་པ་ལ་ཆགས་བྲལ་གྱི་སྤྱོད་པ་དང༌། རྒྱ་ཆེན་པོ་ལ་མོས་པ་ལ་ས་དང་ཕ་རོལ་ཏུ་ཕྱིན་པའི་སྤྱོད་པ་དང༌། ཟབ་མོ་ལ་ལྷག་པར་མོས་པ་ལ་འདོད་ཆགས་ཀྱི་སྤྱོད་པ་བསྟན་པའོ། </span><span class="front-title">།ཡང་སློབ་དཔོན་ཏྲི་པི་ཊ་ཀའི་ཚུལ་གསུམ་སྒྲོན་མ་ལས།</span><span class="tibetan-external-citations"> བདེན་པའི་དེ་ཉིད་ཚུལ་སྟོན་གང༌། །ཕ་རོལ་ཕྱིན་ཚུལ་དོན་གང་ཡང༌། །གསང་སྔགས་ཆེན་པོའི་ཚུལ་དོན་ཡང༌། །བསྡུས་ནས་འདིར་ནི་བསྟན་པ་ཡིན། </span><span class="front-title">།ཞེས་བདེན་པ་བཞིའི་རྣལ་འབྱོར་པའི་ཚུལ། ཕ་རོལ་ཏུ་ཕྱིན་པའི་རྣལ་</span><span class="front-title">འབྱོར་པའི་ཚུལ། གསང་སྔགས་ཆེན་པོའི་རྣལ་འབྱོར་པའི་ཚུལ་ཏེ་ཚུལ་གསུམ་དུ་བསྡུས་ཤིང༌། སློབ་དཔོན་ཡེ་ཤེས་གྲགས་པས་ཀྱང་བཀའ་མ་ལུས་པ་མདོར་བསྡུས་ཏེ་བཤད་པའི་རབ་ཏུ་བྱེད་པ་ལས་དེ་ལྟར་དུ་བསྡུས་སོ། །མདོ་སྡེ་རྒྱན་ལས། </span><span class="tibetan-external-citations">སྡེ་སྣོད་དག་ནི་གསུམ་མམ་གཉིས་ཀྱང་རུང༌། </span><span class="front-title">།ཞེས་མཆོག་དམན་གྱི་སྡེ་སྣོད་དམ་ཐེག་པ་གཉིས་སུ་བསྡུས་པ་དང༌། ཕལ་ཆེ་བ་ལས་ཉན་ཐོས་དང་རང་རྒྱལ་དང་བྱང་ཆུབ་སེམས་དཔའི་ཐེག་པ་སྟེ་གསུམ་དུ་བསྡུས་པ་སོགས་མང་པོ་ཞིག་འབྱུང་ཡང༌། ཡོངས་སུ་གྲགས་པ་ནི། ཐེག་པ་གསུམ་དང༌། གྲུབ་མཐའ་བཞིར་གྲགས་པ་སྟེ། དེ་དག་ཀུན་ཀྱང་འཁོར་བའི་རྒྱུ་བདག་ཏུ་འཛིན་པ་སྤངས་ནས་ཐར་པ་མྱང་འདས་ཀྱི་གོ་འཕང་བསྒྲུབ་པར་མཐུན་ནོ། །དེ་རྣམས་ཀྱང་སྔ་མ་སྔ་མ་ལ་མ་བརྟེན་པར་ཕྱི་མ་ཕྱི་མ་མི་འབྱུང་སྟེ། སའི་སྙིང་པོ་འཁོར་ལོ་བཅུ་པའི་མདོ་ལས།</span><span class="tibetan-external-citations"> གང་ལ་མཐོ་རིས་</span><span class="tibetan-external-citations">ཐེག་པ་ཡོད་མིན། །དེ་ལ་ཉན་ཐོས་ཐེག་པ་མེད་དེ། །གང་ལ་ཉན་ཐོས་ཐེག་པ་ཡོད་མིན། །དེ་ལ་རང་རྒྱལ་ཐེག་པ་མེད་དེ། །གང་ལ་རང་རྒྱལ་ཐེག་པ་ཡོད་མིན། །དེ་ལ་ཐེག་པ་ཆེན་པོ་མེད་དེ། </span><span class="front-title">།ཞེས་གསུངས་པས་མཚོན་ནོ། །</span></p>
			<p id="_idParaDest-159" class="tibetan-sabche1"><span class="tibetan-sabche">གསུམ་པ་ཤེས་བྱའི་རྣམ་གཞག་དངོས་བཤད་པ་ལ་གསུམ།  གཏན་ལ་འབེབས་བྱེད་དང་དབབ་བྱ་ངོས་བཟུང༌། དེ་དག་གི་དགོས་པ་མདོར་བསྡུས་སྨོས། རྣམ་གཞག་དངོས་རྒྱས་པར་བཤད་པའོ། །དང་པོ་༼གཏན་ལ་འབེབས་བྱེད་དང་དབབ་བྱ་ངོས་བཟུང་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་རྒྱུ་ཆོས་རབ་རྣམ་འབྱེད་ཤེས་རབ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཏན་ལ་དབབ་བྱ་ཕུང་ཁམས་སྐྱེ་མཆེད་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྟེན་འབྲེལ་སོགས་ལ་ཐེག་པ་ཆེ་ཆུང་གི། །</span></p>
			<p class="tibetan-root-text_tibetan-root-text-last-line"><span class="tibetan-root-text">དབྱེ་བསྡུ་མང་ཡང་དེ་དག་སྤྱི་ཡི་ལུགས། །</span></p>
			<p class="tibetan-commentary-non-indent"><span class="front-title">དེའང་མཛོད་ལས། </span><span class="tibetan-external-citations">ཆོས་རྣམས་རབ་ཏུ་རྣམ་འབྱེད་མེད་པར་ཉོན་མོངས་རྣམས། །གང་ཕྱིར་ཉེ་བར་ཞི་བར་བྱ་བའི་ཐབས་མེད་ལ། །ཉོན་མོངས་པས་ཀྱང་འཇིག་རྟེན་སྲིད་མཚོ་འདིར་འཁྱམས་ཏེ། །དེ་བས་དེ་ཕྱིར་འདི་ནི་སྟོན་པས་གསུངས་སོ་ལོ། </span><span class="front-title">།ཞེས་པ་ལྟར་འཁོར་བའི་རྒྱུ་ཉོན་མོངས་པ་སྤངས་ནས་ཐར་པ་འཐོབ་པར་བྱེད་པ་ལ་ནི་ཆོས་རབ་ཏུ་རྣམ་པར་འབྱེད་པའི་ཤེས་རབ་ཀྱིས་ཤེས་བྱ་སྤྱིའི་མཚན་ཉིད་གཏན་</span><span class="front-title">ལ་ཕེབས་པ་ཞིག་དགོས་ལ། དེ་ནི་ཕུང་པོ་ལྔ་དང་ཁམས་བཅོ་བརྒྱད་དང་སྐྱེ་མཆེད་བཅུ་གཉིས་དང་རྟེན་ཅིང་འབྲེལ་བར་འབྱུང་བའི་མཚན་ཉིད་ཇི་ལྟ་བ་བཞིན་གཏན་ལ་འབེབས་པའི་སྒོ་ནས་ཡིན་པའི་ཕྱིར་ན་དེ་དག་ལ་མཁས་པར་བྱ་དགོས་སོ། །མདོ་ལས་ཀྱང༌།</span><span class="tibetan-external-citations"> ཕུང་པོ་ལ་མཁས་པར་བྱའོ། །ཁམས་ལ་མཁས་པར་བྱའོ། །སྐྱེ་མཆེད་ལ་མཁས་པར་བྱའོ། །རྟེན་ཅིང་འབྲེལ་བར་འབྱུང་བ་དང་གནས་དང་གནས་མ་ཡིན་པ་རྣམས་ལ་མཁས་པར་བྱའོ། </span><span class="front-title">།ཞེས་གསུངས་པ་ལྟར་རོ། །དེ་དག་ལའང་ཐེག་པ་ཆེ་ཆུང་གི་དབྱེ་བསྡུ་དང་མཚན་ཉིད་འཇོག་ཚུལ་མང་ཡང་དེ་དག་སྤྱི་ལ་ཁྱབ་ཆེ་བའི་ལུགས་སུ་འདིར་མདོ་ཙམ་བརྗོད་པར་བྱའོ། །</span></p>
			<p id="_idParaDest-160" class="tibetan-sabche1"><span class="tibetan-sabche">གཉིས་པ་༼དེ་དག་གི་དགོས་པ་མདོར་བསྡུས་སྨོས་པ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རིལ་པོར་འཛིན་དང་དབང་པོ་མོས་པ་གསུམ། ། </span></p>
			<p class="tibetan-root-text_tibetan-root-text-middle-lines"><span class="tibetan-root-text">བདག་ལྟ་རྨོངས་པའི་གཉེན་པོར་དེ་དག་རྣམས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རིམ་པ་བཞིན་གསུངས་་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། བཅོམ་ལྡན་འདས་ཀྱིས་ཕུང་སྐྱེ་ཁམས་གསུམ་གྱི་ཆོས་སྟོན་པས་ཤེས་བྱ་གཏན་ལ་དབབ་པར་མཛད་པ་དེ་དག་གི་དགོས་པ་ནི། རྨོངས་པ་གསུམ་གྱིས་རིལ་པོར་འཛིན་པ་རྣམས་ཀྱི་གཉེན་པོ་དང༌། གདུལ་བྱའི་དབང་པོ་གསུམ་དང༌། མོས་པ་གསུམ་ལ་དགོངས་པ་བྱེ་སྨྲ་བ་རྣམས་འདོད་དེ། དེ་ལ་རྨོངས་པ་གསུམ་ནི། སེམས་བྱུང་དང༌། གཟུགས་དང༌། གཟུགས་སེམས་གཉིས་ཀ་ལ་རིལ་པོའི་བདག་ཉིད་དུ་</span><span class="front-title">འཛིན་པས་རྨོངས་པའོ། །དབང་པོ་གསུམ་ནི། དབང་པོ་རྣོན་པོ་དང༌། འབྲིང་དང༌། བརྟུལ་པོའོ། །མོས་པའམ་འདོད་པ་གསུམ་ནི། ཚིག་བསྡུས་པ་དང༌། འབྲིང་དང༌། རྒྱས་པ་འདོད་པའོ། །རྟེན་འབྲེལ་གྱི་ཆོས་ནི་ཁ་ཅིག་བདག་ཡོད་པ་ལས་ཐམས་ཅད་བྱུང་བར་ལྟ་བ་དང༌། ཁ་ཅིག་རྒྱུ་མེད་པ་ལས་བྱུང་བར་འདོད་པ་ཆད་པར་ལྟ་བས་རྟེན་ཅིང་འབྲེལ་བར་འབྱུང་བའི་གནས་ལ་རྨོངས་པ་བསལ་བའི་སླད་དུ་སྟེ། མདོར་ན་ཤེས་བྱའི་གནས་ལུགས་ལ་རྨོངས་པའི་གཉེན་པོར་དེ་དག་རྣམས་རིམ་པ་བཞིན་དུ་གསུངས་སོ། །</span></p>
			<p id="_idParaDest-161" class="tibetan-sabche1"><span class="tibetan-sabche">གསུམ་པ་རྣམ་གཞག་དངོས་རྒྱས་པར་བཤད་པ་ལ་གསུམ། ཐེག་པ་ཐུན་མོང་པའི་ལུགས་ཕུང་ཁམས་སྐྱེ་མཆེད་ཀྱི་རྣམ་གཞག ཐུན་མོང་མ་ཡིན་པ་འཁོར་</span><span class="tibetan-sabche">ལོ་ཐ་མའི་ལུགས་སྲིད་པ་ཉེར་ལྔ་ལ་སོགས་པའི་རྣམ་གཞག ཐེག་པ་ཆེ་ཆུང་ཕྱོགས་བསྡུས་རྟེན་འབྲེལ་གྱི་རྣམ་གཞག་བཤད་པའོ། །དང་པོ་༼ཐེག་པ་ཐུན་མོང་པའི་ལུགས་ཕུང་ཁམས་སྐྱེ་མཆེད་ཀྱི་རྣམ་གཞག༽ལ་གཉིས། སོ་སོའི་དབྱེ་བ་མངོན་པ་གོང་མའི་ལུགས་གཙོ་བོར་བཤད་པ། དེ་དག་གི་དོན་བསྡུ་མངོན་པ་འོག་མ་ལྟར་བཤད་པའོ། །དང་པོ་༼སོ་སོའི་དབྱེ་བ་མངོན་པ་གོང་མའི་ལུགས་གཙོ་བོར་བཤད་པ་༽ལ་གསུམ། ཕུང་པོ། ཁམས། སྐྱེ་མཆེད་ཀྱི་རྣམ་པར་གཞག་པའོ། </span><span class="front-title">།དེའང་ཐེག་ཆེན་ཐུན་མོང་མ་ཡིན་པའི་མངོན་པ་ཀུན་ལས་བཏུས་པར་མིང་གི་རྣམ་གྲངས་མང་ཞིང་བརྗོད་བྱ་རྒྱ་ཆེ་བས་དེའི་ལུགས་ལྟར་བཤད་པ་ལ།</span><span class="tibetan-sabche"> དང་པོ་ཕུང་པོའི་རྣམ་གཞག་ལའང་གསུམ། ངོ་བོ་དང༌། དབྱེ་བ། ལྡན་ཚུལ་བཤད་པའོ། །དང་པོ་༼</span><span class="tibetan-sabche">ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་ཕུང་པོ་འདུས་པ་སྟེ། །</span></p>
			<p class="tibetan-commentary-non-indent"><span class="front-title">ཞེས་ཕུང་པོའི་སྒྲ་དོན་ལེགས་སྦྱར་ལ་སྐནྡྷ་སྟེ་ཕུང་པོའི་སྒྲ་ནི། དཱ་ཤི་སྟེ་ཚོགས་པའམ་སྤུངས་པའི་དོན་ལ་འཇུག་པས། རིགས་མཐུན་གྱི་ཆོས་དུ་མ་སྤུངས་པ་ལས་སམ། དེ་ཉིད་ཀྱི་ཁྱད་པར་ཐམས་ཅད་འདུས་པས་ན་ཕུང་པོ་ཞེས་བྱའོ། །</span></p>
			<p id="_idParaDest-162" class="tibetan-sabche1"><span class="tibetan-sabche">གཉིས་པ་དབྱེ་བ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽</span><span class="tibetan-sabche">ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གཟུགས་ཚོར་འདུ་ཤེས་འདུ་བྱེད་རྣམ་ཤེས་ལྔ། །</span></p>
			<p class="tibetan-commentary-non-indent"><span class="front-title">ཞེས་སོ། །</span></p>
			<p id="_idParaDest-163" class="tibetan-sabche1"><span class="tibetan-sabche">གཉིས་པ་རྒྱས་བཤད་ལ་ལྔ། གཟུགས། ཚོར་བ། འདུ་ཤེས། འདུ་བྱེད། རྣམ་པར་ཤེས་པའི་ཕུང་པོའོ། །དང་པོ་གཟུགས་ལ་གཉིས། ངོ་བོ། དབྱེ་བའོ། །དང་པོ་༼ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གཟུགས་སུ་རུང་བ་་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། མདོ་ལས། </span><span class="tibetan-external-citations">དགེ་སློང་དགགཟུགས་སུ་ཡོད་ཅིང་གཟུགས་སུ་རུང་བས་དེའི་ཕྱིར་གཟུགས་ཉེ་བར་ལེན་པའི་ཕུང་པོ་ཞེས་བྱའོ། །ཅི་གཟུགས་སུ་རུང་ཞེ་ན། ལག་པའི་འདུས་ཏེ་རེག་པས་རེག་ན་གཟུགས་སུ་རུང་བ་དང༌། </span><span class="front-title">ཞེས་གསུངས་པ་ལྟར་རོ། །ཀུན་བཏུས་ལས།</span><span class="tibetan-external-citations"> རེག་པས་གཟུགས་སུ་ཡོད་པ་དང༌། ཡུལ་སྤྱད་པས་གཟུགས་སུ་ཡོད་པ་</span><span class="front-title">ཞེས་གསུངས་ཏེ། གཟུགས་ཅན་ཕྲད་པས་སྔར་དང་མི་འདྲ་བར་འགྱུར་བ་ལག་པས་མེ་ཏོག་ལ་རེག་པས་དེའི་ཆོས་ཉམས་པ་ལྟ་བུ་དང༌། ཡིད་ཡུལ་དུ་གཟུགས་ཀྱི་རྣམ་པ་འཆར་བའོ། །</span></p>
			<p id="_idParaDest-164" class="tibetan-sabche1"><span class="tibetan-sabche">གཉིས་པ་དེའི་དབྱེ་བ་ལ་གསུམ་སྟེ། རྒྱུའི་གཟུགས་འབྱུང་བ་ཆེན་པོ་བཞི། འབྲས་བུའི་གཟུགས་དེ་རྒྱུར་གྱུར་པ། ཆོས་ཀྱི་སྐྱེ་མཆེད་པའི་གཟུགས་སོ། །དང་པོ་༼</span><span class="tibetan-sabche">རྒྱུའི་གཟུགས་འབྱུང་བ་ཆེན་པོ་བཞི་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་རྒྱུ་གཟུགས་འབྱུང་བ་བཞི། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྲ་གཤེར་དྲོད་གཡོ་་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། རྒྱུའི་གཟུགས་ནི་འབྱུང་བ་ས་ཆུ་མེ་རླུང་བཞི་ཡིན་ལ། དེ་དག་ཇི་ལྟ་བུ་ཞེ་ན། འཇིག་རྟེན་གྱི་ཐ་སྙད་ལ། ཁ་དོག་དབྱིབས་ལ་ས་སོགས་གྲགས་མོད་ཀྱང༌། བསྟན་བཅོས་ཤེས་པ་རྣམས་དོན་གྱི་དབང་དུ་བྱས་ན། སྲ་ཞིང་འཐས་ལ་འཛིན་པར་བྱེད་པའི་ལས་ཅན་ནི་ས། བརླན་ཞིང་གཤེར་ལ་སྡུད་པར་བྱེད་པ་ནི་ཆུ། ཚ་ཞིང་སྲེག་ལ་སྨིན་པར་བྱེད་པ་ནི་མེ། ཡང་ཞིང་གཡོ་ལ་སྐྱོད་པར་བྱེད་པ་ནི་རླུང་ངོ༌། །</span></p>
			<p id="_idParaDest-165" class="tibetan-sabche1"><span class="tibetan-sabche">གཉིས་པ་འབྲས་བུའི་གཟུགས་ནི་གཉིས། དབང་པོ་ལྔ་དང་དོན་ལྔའོ། །དང་པོ་</span><span class="tibetan-sabche">༼དབང་པོ་ལྔ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་རྒྱུར་བྱས་འབྲས་བུའི་གཟུགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྣམ་ཤེས་རྟེན་གྱུར་མིག་སོགས་དབང་པོ་ལྔ། །</span></p>
			<p class="tibetan-commentary-non-indent"><span class="front-title">འབྲས་བུའི་གཟུགས་ནི་འབྱུང་བ་ཆེན་པོ་བཞི་དག་རྒྱུར་བྱས་པ་ལས་བྱུང་བ་གང་ཞིག དེའི་ཁྱད་པར་མིག་གི་རྣམ་པར་ཤེས་པའི་རྟེན་ནམ་བདག་རྐྱེན་དུ་གྱུར་པའི་ནང་གི་གཟུགས་དང་བའོ། །དེ་བཞིན་དུ་སྦྱར་ཏེ་རྣ་བ་སྣ་ལྕེ་ལུས་ཀྱི་རྣམ་པར་ཤེས་པའི་རྟེན་ནམ་བདག་རྐྱེན་དུ་གྱུར་པའི་ནང་གི་གཟུགས་དང་བ་སྟེ་མིག་སོགས་ཀྱི་དབང་པོ་ལྔ་གའང་ཀུན་གཞིའི་སྟེང་གི་རང་གི་ས་བོན་གྱི་ཆ་ལས་སྐྱེས་པའོ། །དང་</span><span class="front-title">བའི་དོན་ནི་མེ་ལོང་དང་བ་དང་གཟུགས་ལ་བརྟེན་ནས་གཟུགས་བརྙན་འཆར་བ་ལྟར་དབང་པོ་དང་བ་གཟུགས་སྒྲ་ལ་སོགས་པ་ལ་བརྟེན་ནས་དེ་དག་ཏུ་སྣང་བའི་རྣམ་པར་རིག་པ་འཆར་བའོ། །</span></p>
			<p id="_idParaDest-166" class="tibetan-sabche1"><span class="tibetan-sabche">གཉིས་པ་༼དོན་ལྔ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་ཡི་གཟུང་བྱ་གཟུགས་སོགས་ཕྱི་དོན་ལྔ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཡུལ་གཟུགས་ཉེར་ལྔ་སྡེ་ཚན་དྲུག་གམ་བཞི། །</span></p>
			<p class="tibetan-commentary-non-indent"><span class="front-title">འབྱུང་བ་ཆེན་པོ་བཞི་དག་རྒྱུར་བྱས་པ་ལས་བྱུང་བ་འབྲས་བུའི་གཟུགས་གང་ཞིག </span><span class="front-title">དེའི་ཁྱད་པར་མིག་སོགས་དབང་པོས་གཟུང་བར་བྱ་བ་གཟུགས་སོགས་ཕྱི་རོལ་གྱི་དོན་ལྔ་སྟེ། ཐོག་མར་</span><span class="tibetan-sabche">མིག་གི་ཡུལ་དུ་གྱུར་པ་གཟུགས་</span><span class="front-title">ལ་རེ་རེར་སྨོས་པ་ཉེར་ལྔ་སྟེ། སྔོ་སེར་དམར་དཀར་རིང་ཐུང་ལྷམ་པ་ཟླུམ། །ཕྲ་རགས་ཕྱ་ལེ་ཡིན་མིན་མཐོ་དམའ་གྲིབ། །ཉི་སྣང་མུན་སྤྲིན་དུ་བ་རྡུལ་ཁུག་སྣ། །མངོན་པར་སྐབས་ཡོད་རྣམ་པར་རིག་བྱེད་དང༌། །ནམ་མཁའ་ཁ་དོག་གཅིག་པ་བཅས་རྣམས་སོ། །ཞེས་སོ། །མཚན་ཉིད་ཀྱིས་ཕྱེ་བ་སྡེ་ཚན་དྲུག་ཏུའང་བཤད་ལ། བསྡུ་ན། ཁ་དོག་གིས་ཕྱེ་བ་སྔོ་དམར་སོགས་སོ། །དབྱིབས་ཀྱིས་ཕྱེ་བ་ལྷམ་པ་དང་ཟླུམ་པོ་སོགས་སོ། །སྣང་ཚུལ་གྱིས་ཕྱེ་བ་ནམ་མཁའ་ལམ་མེར་སྣང་བ་ལྟ་བུ་སྟེ། མངོན་པར་སྐབས་ཡོད་པའི་གཟུགས་ཟེར་རོ། །གནས་སྐབས་ཀྱིས་ཕྱེ་བ་ལུས་ཀྱི་གཡོ་འགུལ་འདེགས་འཇོག་དང༌། ཕྱག་སོགས་བྱེད་པ་ན་དེའི་སྔ་ལོགས་ཀྱི་ཀུན་སློང་གཞན་གྱིས་རིག་པར་བྱར་ཡོད་པ་སྟེ་</span><span class="front-title">རྣམ་པར་རིག་བྱེད་ཀྱི་གཟུགས་སོ། །འདི་གནས་སྐབས་པ་བཏགས་པའི་བཏགས་ཡོད་ཡིན་ལ། ཉན་ཐོས་སྡེ་གཉིས་རྫས་ཡོད་དུ་འདོད་དེ་བཞིའོ། །ཡང་ན་བཟང་པོ། ངན་པ། བར་མ། ཁ་དོག་དང་འདྲ་བ་བཞི་ལ་འདུས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">སྒྲ་ནི་བཅུ་གཅིག་ཚན་བཞི་ཕྱེ་བས་ལྔ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དྲི་དྲུག་རོ་ལ་བཅུ་གཉིས་རེག་ཉེར་གཉིས། །</span></p>
			<p id="_idParaDest-167" class="tibetan-sabche1"><span class="tibetan-sabche">གཉིས་པ་སྒྲའི་དབྱེ་བ་ནི།</span></p>
			<p class="tibetan-commentary-non-indent"><span class="front-title">ཡིད་འོང་མི་འོང་གཉིས་ཀ་མ་ཡིན་གསུམ། །ཟིན་དང་མ་ཟིན་འབྱུང་ཆེན་རྒྱུ་ལས་བྱུང༌། །གཉིས་ཀ་ཡིན་གསུམ་འཇིག་རྟེན་གྲགས་པ་དང༌། །གྲུབ་པས་བསྟན་དང་ཀུན་ཏུ་བརྟགས་པ་གསུམ། །འཕགས་དང་འཕགས་མིན་ཐ་སྙད་བཏགས་པ་གཉིས། །ཞེས་རེ་རེ་བ་བཅུ་གཅིག ཕན་གནོད་ཀྱིས་ཕྱེ་བ་སོགས་སྡེ་ཚན་བཞིར་ཡང་བཤད་ལ། མདོར་བསྡུ་ན། ཚོར་བ་འདྲེན་ཚུལ་གྱིས་ཕྱེ་བ་ཡིད་</span><span class="front-title">དུ་འོང་མི་འོང་བར་མ་གསུམ། སེམས་ཀྱིས་ཟིན་མ་ཟིན་གྱིས་ཕྱེ་བ་ཟིན་པ་གླུ་དབྱངས་སོགས། མ་ཟིན་པ་ཆུའི་སྒྲ་སོགས། གཉིས་ཀ་སྐྱེས་བུས་རྔ་བརྡུང་བའི་སྒྲ་ལྟ་བུ་སོགས་གསུམ། བརྡ་དང་ཐ་སྙད་བཏགས་ཚུལ་གྱིས་ཕྱེ་བ་བུམ་སྣམ་སོགས་འཇིག་རྟེན་གྱིས་བཏགས་པ། སྟོང་པ་ཉིད་དང་བདག་མེད་སོགས་གྲུབ་པས་བརྗོད་པ། བྱེད་པོ་དང་ཟ་བོ་སོགས་མུ་སྟེགས་སོགས་ཀྱིས་ཀུན་བརྟགས་པ། རྣམ་བྱང་གི་སྒྲ་འཕགས་པས་བཏགས་པ། འཇིག་རྟེན་པའི་ཐ་སྙད་འཕགས་པ་མ་ཡིན་པས་བཏགས་པ་སྟེ་ལྔའོ། །</span></p>
			<p id="_idParaDest-168" class="tibetan-sabche1"><span class="tibetan-sabche">གསུམ་པ་དྲིའི་དབྱེ་བ་ནི།</span></p>
			<p class="tibetan-commentary-non-indent"><span class="front-title">ཚོར་བ་འདྲེན་ཚུལ་གྱིས་ཕྱེ་བ་དྲི་ཞིམ་པ་ང་བ་བར་མ་གསུམ་དང༌། གནས་སྐབས་ཀྱིས་ཕྱེ་བ་ལྷན་ཅིག་སྐྱེས་པ་དང་སྦྱར་བ་ལས་བྱུང་བ་དང་ཡོངས་སུ་གྱུར་པ་དང་གསུམ་སྟེ་དྲུག་གོ། །</span></p>
			<p id="_idParaDest-169" class="tibetan-sabche1"><span class="tibetan-sabche">བཞི་པ་རོའི་དབྱེ་བ་ནི།</span></p>
			<p class="tibetan-commentary-non-indent"><span class="front-title">ངོ་བོས་ཕྱེ་བ་མངར་སྐ་ཁ་བ་རོ་བཟང་བ་གསུམ་དང༌། སྐྱུར་ཚ་ལན་ཚྭ་བ་ངན་</span><span class="front-title">པ་གསུམ་སྟེ་དྲུག ཕན་གནོད་ཀྱིས་ཕྱེ་བ་ཡིད་དུ་འོང་མི་འོང་བར་མ་གསུམ། གནས་སྐབས་ཀྱིས་ཕྱེ་བ་ལྷན་སྐྱེས་སྦྱར་དང་གྱུར་པ་ལས་བྱུང་བ་སྟེ་བཅུ་གཉིས་སོ། །</span></p>
			<p id="_idParaDest-170" class="tibetan-sabche1"><span class="tibetan-sabche">ལྔ་པ་རེག་བྱ་ནི།</span></p>
			<p class="tibetan-commentary-non-indent"><span class="front-title">འཇམ་རྩུབ་ཡང་ལྕི་མཉེན་ལྷོད་ལྷོད་པ་མིན། །གྲང་བཀྲེས་སྐོམ་ཚིམས་ཉམས་ལྡན་ཉམས་ཆུང་བ། །བརྒྱལ་གཡའ་འདྲད་དང་ན་རྒ་འཆི་ངལ་བ། །ངལ་གསོས་སྤུངས་ཆེ་བ་སྟེ་ཉེར་གཉིས་སོ། །ཡང་ཀུན་ཏུ་བརྣབས་པས་བཞག་པ་སོགས་སྡེ་ཚན་དྲུག་ཏུའང་བཤད་ལ། བསྡུ་ན་ཕན་ཚུན་ཕྲད་པ་ལ་ལྟོས་ཏེ་ཕྱེ་བ་རེག་བྱ་འཇམ་རྩུབ་སོགས། ཕྱི་ནང་གི་འབྱུང་བ་ཆ་སྙོམས་མ་སྙོམས་ལ་ལྟོས་ཏེ་ཕྱེ་བ་ཚ་གྲང་བཀྲེས་སྐོམ་སོགས། གནས་སྐབས་ཀྱིས་ཕྱེ་བ་བརྒྱལ་བ་དང་གཡའ་བ་སོགས་གསུམ་མོ། །</span></p>
			<p id="_idParaDest-171" class="tibetan-sabche1"><span class="tibetan-sabche">གསུམ་པ་ཆོས་ཀྱི་སྐྱེ་མཆེད་པའི་གཟུགས་བཤད་པ་ལ་གཉིས། ངོ་བོ། དབྱེ་</span><span class="tibetan-sabche">བའོ། །དང་པོ་༼ངོ་བོ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བསྟན་མེད་ཐོགས་མེད་ཆོས་ཀྱི་སྐྱེ་མཆེད་པའི། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཟུགས་ནི་་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། གང་ཞིག་ཡིད་ཀྱི་དབང་པོའི་སྤྱོད་ཡུལ་འབའ་ཞིག་ཏུ་གཟུགས་ཀྱི་རྣམ་པར་སྣང་ཞིང༌། མིག་ཤེས་ལ་བསྟན་དུ་མེད་ཅིང་རེག་པས་ཐོགས་པ་མེད་པར་གྱུར་པ་གང་ཡིན་པ་དེ་ནི་ཆོས་ཀྱི་སྐྱེ་མཆེད་པའི་གཟུགས་ཞེས་བྱའོ། །</span></p>
			<p id="_idParaDest-172" class="tibetan-sabche1"><span class="tibetan-sabche">གཉིས་པ་༼དབྱེ་བ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་བསྡུས་པ་དག་ལས་གྱུར་སོགས་ལྔ། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། དེའི་དབྱེ་བ་བསྡུས་པ་ལས་གྱུར་པ་སོགས་ལྔ་ལས།</span><span class="tibetan-sabche"> དང་པོ།</span><span class="front-title"> བསྡུས་པ་ལས་གྱུར་པའི་གཟུགས་ཡིད་ཤེས་ཀྱི་ཡུལ་དུ་རྡུལ་ཕྲ་རབ་ཏུ་སྣང་བ། </span><span class="tibetan-sabche">གཉིས་པ་</span><span class="front-title">མངོན་པར་སྐབས་ཡོད་པའི་གཟུགས་ཡིད་ཤེས་ལ་བར་སྣང་དུ་སྣང་བ། </span><span class="tibetan-sabche">གསུམ་པ་</span><span class="front-title">ཡང་དག་པར་བླངས་པ་ལས་བྱུང་བ་སྡོམ་པ་ཡང་དག་པར་བླངས་པའི་སྤོང་སེམས་གཏན་དུ་བའི་གཟུགས་ཏེ། འདི་ལ་ཀུན་སློང་གཞན་གྱིས་རིག་པར་བྱར་མེད་པས་</span><span class="front-title">རྣམ་པར་རིག་བྱེད་མ་ཡིན་པའི་གཟུགས་ཟེར། </span><span class="tibetan-sabche">བཞི་པ་</span><span class="front-title">ཀུན་བརྟགས་པའི་གཟུགས་མི་གཙང་བའི་ཏིང་ངེ་འཛིན་གྱི་ཀེང་རུས་ལྟ་བུ། </span><span class="tibetan-sabche">ལྔ་པ་</span><span class="front-title">དབང་འབྱོར་བའི་གཟུགས་ཟད་པར་ས་སོགས་ཀྱི་ཏིང་ངེ་འཛིན་ལས་བྱུང་བའི་ས་སོགས་ལྟ་བུ་སྟེ། འདི་ལ་ཏིང་ངེ་འཛིན་གྱི་སྤྱོད་ཡུལ་གཟུགས་བརྙན་ཟེར་ཏེ་ལྔའོ། །དབྱེ་སྒོ་གཞན་ཡང༌། བསྟན་ཡོད་ཐོགས་བཅས་དང༌། བསྟན་མེད་ཐོགས་བཅས་དང༌། བསྟན་མེད་ཐོགས་མེད་གསུམ་དུ་དབྱེ་བ་དང༌། ཟིན་པས་བསྡུས་པ་དང༌། ཟིན་པ་མ་ཡིན་པས་བསྡུས་པ་གཉིས་སུ་དབྱེ་བ་དང༌། རྟེན་མཚུངས་དང༌། དེ་མཚུངས་ཀྱི་གཟུགས་གཉིས་སུ་དབྱེ་བ་སོགས་སོ། །</span></p>
			<p id="_idParaDest-173" class="tibetan-sabche1"><span class="tibetan-sabche">གཉིས་པ་ཚོར་བའི་ཕུང་པོ་ལ་གཉིས་ཏེ། ངོ་བོ་དང༌། དེའི་དབྱེ་བའོ། །དང་པོ་༼ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རེག་པས་ཡུལ་སྤྱོད་སིམ་གདུང་བར་མ་ཅན། །</span></p>
			<p class="tibetan-commentary-non-indent"><span class="front-title">རེག་པས་ཡུལ་ཡོངས་སུ་སྤྱད་པའི་རྣམ་པར་སྨིན་པ་སིམ་པ་དང་གདུང་བ་དང་བར་མ་གང་རུང་ཉམས་སུ་མྱོང་བའི་བདག་ཉིད་ཅན་གྱི་སེམས་པ་སྟེ་དེའི་རིགས་མཐུན་དུ་མ་སྤུངས་པ་ལ་ཕུང་པོ་ཞེས་བྱའོ། །</span></p>
			<p class="tibetan-commentary-non-indent"><span class="tibetan-sabche">གཉིས་པ་༼དེའི་དབྱེ་བའོ་༽ལ་གཉིས། ངོ་བོའི་སྒོ་ནས་དབྱེ་བ། མཚུངས་ལྡན་གྱི་སྒོ་ནས་དབྱེ་བའོ། །དང་པོ་༼ངོ་བོའི་སྒོ་ནས་དབྱེ་བ་༽ནི། </span></p>
			<p class="tibetan-root-text_tibetan-root-text-first-line"><span class="tibetan-root-text">འདུས་ཏེ་རེག་པའི་རྐྱེན་གྱིས་ཚོར་བ་དྲུག །</span></p>
			<p class="basic-paragraph" lang="en-US" xml:lang="en-US"><span class="tibetan-commentary1">མིག་གི་འདུས་ཏེ་རེག་པའི་རྐྱེན་གྱིས་ཚོར་བ་ནས། ཡིད་ཀྱི་འདུས་ཏེ་རེག་པའི་རྐྱེན་གྱིས་ཚོར་བའི་བར་ཏེ་དྲུག་གོ། །</span></p>
			<p class="tibetan-commentary-non-indent"><span class="tibetan-sabche">གཉིས་པ་༼མཚུངས་ལྡན་གྱི་སྒོ་ནས་དབྱེ་བ་༽ནི། </span></p>
			<p class="tibetan-root-text_tibetan-root-text-1-line-only"><span class="tibetan-root-text">མཚུངས་ལྡན་སྒོ་ནས་དབྱེ་ཚུལ་རྣམ་པ་གཉིས། །</span></p>
			<p class="tibetan-commentary-non-indent"><span class="front-title">མཚུངས་ལྡན་གྱི་སྒོ་ནས་དྲུག་ཏུ་དབྱེ་བ་དང་ལྔར་དབྱེ་བ་གཉིས་སུ་ཡོད་དེ། དང་པོ་ནི། ལུས་</span><span class="tibetan-footnote-reference">༡</span><span class="front-title">ཚོར་དབང་ཤེས་ལྔ་དང་མཚུངས་ལྡན་དུ་བྱུང་བའི་སེམས་པ་སྟེ་རེ་རེ་ལའང་ཚོར་བ་བདེ་སྡུག་བར་མ་གསུམ་གསུམ། སེམས་</span><span class="tibetan-footnote-reference">༢</span><span class="front-title">ཚོར་ཡིད་ཤེས་དང་མཚུངས་ལྡན་</span><span class="front-title">དུ་བྱུང་བའི་ཚོར་བ། ཟང་ཟིང་</span><span class="tibetan-footnote-reference">༣</span><span class="front-title">དང་བཅས་པའི་ཚོར་བ་ཉེར་ལེན་གྱི་ཕུང་པོ་ལྔ་ལ་དམིགས་ནས་བདག་ཏུ་སྲེད་པ་དང་མཚུངས་ལྡན་དུ་བྱུང་བའི་སེམས་པ། ཟང་ཟིང་</span><span class="tibetan-footnote-reference">༤</span><span class="front-title">མེད་པའི་ཚོར་བ་དེའི་དངོས་གཉེན་དུ་གྱུར་པའི་སེམས་པ། ཞེན་པ་རྟེན་གྱི་</span><span class="tibetan-footnote-reference">༥</span><span class="front-title">ཚོར་བ་འདོད་ཡོན་ལྔ་ལ་སྲེད་པ་དང་མཚུངས་ལྡན་དུ་བྱུང་བའི་སེམས་པ། མངོན་པར་འབྱུང་བ་བརྟེན་པའི་</span><span class="tibetan-footnote-reference">༦</span><span class="front-title">ཚོར་བ་དེའི་དངོས་གཉེན་དུ་གྱུར་པའི་སེམས་པ་སྟེ་དྲུག་གོ། །གཉིས་པ་ནི། རྣམ་ཤེས་ལྔ་དང་</span><span class="tibetan-footnote-reference">༡</span><span class="front-title">མཚུངས་ལྡན་གྱི་སིམ་པ་བདེ་བ། ཡིད་ཤེས་དང་</span><span class="tibetan-footnote-reference">༢</span><span class="front-title">མཚུངས་ལྡན་གྱི་སིམ་པ་ཡིད་བདེ། རྣམ་ཤེས་དང་</span><span class="tibetan-footnote-reference">༣</span><span class="front-title">མཚུངས་ལྡན་གྱི་གདུང་བ་སྡུག་བསྔལ། ཡིད་ཤེས་དང་</span><span class="tibetan-footnote-reference">༤</span><span class="front-title">མཚུངས་ལྡན་གྱི་གདུང་བ་ཡིད་མི་བདེ། སིམ་གདུང་</span><span class="tibetan-footnote-reference">༥</span><span class="front-title">གཉིས་ཀ་མེད་པ་བཏང་སྙོམས་ཏེ་ལྔའོ། །</span></p>
			<p id="_idParaDest-174" class="tibetan-sabche1"><span class="tibetan-sabche">གསུམ་པ་འདུ་ཤེས་ཀྱི་ཕུང་པོ་ལ་གཉིས་ཏེ། ངོ་བོ་དང༌། དེའི་དབྱེ་བའོ། །དང་པོ་༼</span><span class="tibetan-sabche">ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">འདུས་ཏེ་ཤེས་པས་་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། རྐྱེན་གསུམ་མམ་བཞི་རྣམས་འདུས་ཏེ་ཤེས་པར་བྱེད་པས་ཡུལ་གྱི་ཁྱད་པར་རམ་སྤུ་རིས་སམ་མཚན་མ་མ་འདྲེས་པར་སོ་སོར་འཛིན་པའི་བདག་ཉིད་ཅན་གྱི་སེམས་པའོ། །</span></p>
			<p id="_idParaDest-175" class="tibetan-sabche1"><span class="tibetan-sabche">གཉིས་པ་༼དེའི་དབྱེ་བའོ་༽ལ་གཉིས། ངོ་བོའི་སྒོ་ནས་དབྱེ་བ། གནས་སྐབས་སམ་དམིགས་པའི་སྒོ་ནས་དབྱེ་བའོ། །དང་པོ་༼ངོ་བོའི་སྒོ་ནས་དབྱེ་བ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་ངོ་བོའི་འདུ་ཤེས་དང༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། མིག་གི་འདུས་ཏེ་རེག་པའི་འདུ་ཤེས་ནས་རྣ་བའི་འདུས་ཏེ་རེག་པའི་འདུ་ཤེས་ཀྱི་བར་དྲུག་གོ། །</span></p>
			<p id="_idParaDest-176" class="tibetan-sabche1"><span class="tibetan-sabche">གཉིས་པ་༼གནས་སྐབས་སམ་དམིགས་པའི་སྒོ་ནས་དབྱེ་བ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">མཚན་མ་མེད་སོགས་ས་ཡིས་བསྡུས་པ་དྲུག །</span></p>
			<p class="tibetan-commentary-non-indent"><span class="front-title">༼༡༽ དེ་ལ་མཚན་མ་མེད་པའི་འདུ་ཤེས་ཐ་སྙད་ལ་མི་མཁས་པ་དེ་བཞིན་ཉིད་ལ་སྙོམས་</span><span class="front-title">པར་ཞུགས་དུས་ཀྱི་འདུ་ཤེས་དང༌། སྲིད་རྩེའི་སྙོམས་འཇུག་གི་སས་བསྡུས་པའི་འདུ་ཤེས། ༼༢༽ མཚན་མ་དང་བཅས་པའི་འདུ་ཤེས་དེ་ལས་གཞན་པའི་ཁམས་གསུམ་གྱི་སས་བསྡུས་པའི་འདུ་ཤེས་ཐམས་ཅད། ༼༣༽ ཆུང་ངུའི་འདུ་ཤེས་འདོད་པའི་སས་བསྡུས་པའི་འདུས་ཤེས། ༼༤༽ ཆེན་པོའི་འདུ་ཤེས་གཟུགས་ཁམས་ཀྱི་སས་བསྡུས་པའི་འདུ་ཤེས། མཚན་མ་དང་བཅས་པའི་འདུ་ཤེས་དེ་ལས་གཞན་པའི་ཁམས་གསུམ་གྱི་སས་བསྡུས་པའི་འདུ་ཤེས་ཐམས་ཅད། ཆུང་ངུའི་འདུ་ཤེས་འདོད་པའི་སས་བསྡུས་པའི་འདུ་ཤེས། ཆེན་པོའི་འདུ་ཤེས་གཟུགས་ཁམས་ཀྱི་སས་བསྡུས་པའི་འདུ་ཤེས། ༼༥༽ ཚད་མེད་པའི་འདུ་ཤེས་ནམ་མཁའ་མཐའ་ཡས་དང་རྣམ་ཤེས་མཐའ་ཡས་སྐྱེ་མཆེད་ཀྱིས་བསྡུས་པའི་འདུ་ཤེས། ༼༦༽ ཅི་ཡང་མེད་པའི་འདུ་ཤེས་ཅི་ཡང་མེད་པའི་སས་བསྡུས་པའི་འདུ་ཤེས་ཏེ་དྲུག་གོ། །</span></p>
			<p id="_idParaDest-177" class="tibetan-sabche1"><span class="tibetan-sabche">བཞི་པ་འདུ་བྱེད་ཀྱི་ཕུང་པོ་ལ་གཉིས་ཏེ། ངོ་བོ་དང༌། དེའི་དབྱེ་བའོ། །དང་པོ་༼ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དམིགས་པར་འདུ་བྱེད་་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། རྐྱེན་རྣམས་ཚོགས་ཤིང་འདུས་པས་སེམས་ཡུལ་ལམ་དམིགས་པ་ལ་མངོན་པར་འདུ་བྱེད་པ་དང་ཡུལ་སྣ་ཚོགས་ལ་གཡོ་ཞིང་སྐུལ་བར་བྱེད་པའི་བདག་ཉིད་ཅན་གྱི་སེམས་པའོ། །</span></p>
			<p id="_idParaDest-178" class="tibetan-sabche1"><span class="tibetan-sabche">གཉིས་པ་༼དེའི་དབྱེ་བའོ་༽ལ་གཉིས། ངོ་བོ་དང་། གནས་སྐབས་ཀྱི་སྒོ་ནས་དབྱེ་བའོ། །དང་པོ་༼ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་ངོ་བོ་དྲུག་ཡིན་ལ། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། མིག་གི་འདུས་ཏེ་རེག་པ་ལས་བྱུང་བའི་སེམས་དམིགས་པ་ལ་མངོན་པར་འདུ་བྱེད་པ་ནས་ཡིད་ཀྱི་འདུས་ཏེ་རེག་པ་ལས་བྱུང་བའི་སེམས་དམིགས་པ་ལ་མངོན་པར་འདུ་བྱེད་པའི་བར་རོ། །འདི་ལ་མཁས་པ་དག་སེམས་བྱུང་སེམས་པ་ཞེས་ཐ་སྙད་བྱེད་དོ། །</span></p>
			<p id="_idParaDest-179" class="tibetan-sabche1"><span class="tibetan-sabche">གཉིས་པ་༼གནས་སྐབས་ཀྱི་སྒོ་ནས་དབྱེ་བའོ་༽ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གནས་སྐབས་སེམས་དང་མཚུངས་ལྡན་མི་ལྡན་གཉིས། །</span></p>
			<p class="tibetan-commentary-non-indent"><span class="front-title">གནས་སྐབས་ཀྱི་སྒོ་ནས་དབྱེ་བ་ལ། སེམས་དང་མཚུངས་ལྡན་གྱི་འདུ་བྱེད་དང༌། མཚུངས་པར་ལྡན་པ་མ་ཡིན་པའི་འདུ་བྱེད་རྣམ་པ་གཉིས་སུ་ཡོད་དོ། །</span></p>
			<p id="_idParaDest-180" class="tibetan-sabche1"><span class="tibetan-sabche">གཉིས་པ་རྒྱས་བཤད་ལ་གཉིས། མཚུངས་ལྡན་དང༌། མཚུངས་ལྡན་མ་ཡིན་པའི་འདུ་བྱེད་དོ། །དང་པོ་༼མཚུངས་ལྡན་༽ལ་གཉིས། སེམས་སེམས་བྱུང་ཐུན་མོང་དུ་བསྟན་པ། སེམས་ལས་བྱུང་བ་ཁྱད་པར་དུ་བཤད་པའོ། །དང་པོ་༼སེམས་སེམས་བྱུང་ཐུན་མོང་དུ་བསྟན་པ་༽ལ་གསུམ། རང་གི་ངོ་བོ་ངོས་བཟུང༌། གཅིག་དང་ཐ་དད་བརྟག་པ། གཙོ་འཁོར་ངེས་པར་བྱ་བའོ། །དང་པོ་༼རང་གི་ངོ་བོ་ངོས་བཟུང༌༽ལ་གཉིས། མཚན་ཉིད་ཀྱི་ཁྱད་པར། མཚུངས་ལྡན་གྱིས་བསྟན་པའོ། །དང་པོ་༼</span><span class="tibetan-sabche">མཚན་ཉིད་ཀྱི་ཁྱད་པར་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་ཡང་སེམས་ནི་དོན་གྱི་ངོ་བོ་དང༌། </span></p>
			<p class="tibetan-root-text_tibetan-root-text-last-line"><span class="tibetan-root-text">།སེམས་བྱུང་དོན་གྱི་ཁྱད་པར་རིག་པ་སྟེ། །</span></p>
			<p class="tibetan-commentary-non-indent"><span class="front-title">སྤྱིར་སེམས་དང་སེམས་བྱུང་ཞེས་བྱ་བའི་མཚན་ཉིད་གང་ཞེ་ན། དེའང་གཟུགས་སྒྲ་སོགས་ཆོས་ཅན་རྟེན་ལྟ་བུར་སྣང་བ་ནི་དོན་གྱི་ངོ་བོ་ཡིན་ལ། དེ་རྣམས་དམིགས་པར་བྱེད་པ་རྣམ་པར་ཤེས་པའི་ཚོགས་བརྒྱད་ནི་སེམས་ཡིན་ཞིང༌། བདེ་སྡུག་གི་གནས་ཡིད་དུ་འོང་མི་འོང་སོགས་དངོས་པོ་དེའི་ཆོས་བརྟེན་པ་ལྟ་བུར་སྣང་བ་ནི་དོན་གྱི་ཁྱད་པར་ཡིན་ལ། དེ་རྣམས་དམིགས་པར་བྱེད་པ་ཚོར་བ་སོགས་ལྔ་བཅུ་རྩ་གཅིག་ནི་སེམས་ལས་བྱུང་བ་ཡིན་ནོ། །དེས་ན་སེམས་ནི་དོན་གྱི་ངོ་བོ་རིག་པར་</span><span class="front-title">བྱེད་པ་ཡིན་ལ། སེམས་བྱུང་ནི་དོན་གྱི་ཁྱད་པར་རིག་པར་བྱེད་པ་དབུས་མཐའ་ལས་གསུངས་སོ། །</span></p>
			<p id="_idParaDest-181" class="tibetan-sabche1"><span class="tibetan-sabche">གཉིས་པ་༼མཚུངས་ལྡན་གྱིས་བསྟན་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གནས་སོགས་མཚུངས་ལྔས་སེམས་ཀྱི་རྗེས་སུ་འབྲང༌། །</span></p>
			<p class="tibetan-commentary-non-indent"><span class="front-title">གཙོ་བོ་སེམས་དང་འཁོར་སེམས་བྱུང་གཉིས་ཕན་ཚུན་མི་འབྲལ་བ་དོན་རྣམ་པ་ལྔས་ལྷན་ཅིག་མཚུངས་པར་ལྡན་པ་ཕུང་པོ་ལྔ་པོ་དང་བློ་བརྟན་གྱི་འགྲེལ་པ་ལས་བཤད་དེ། དེའང་གནས་སམ་རྟེན་དང༌། སོགས་ཁོངས་ནས་དམིགས་པ་དང་རྣམ་པ་དང་དུས་དང་རྫས་མཚུངས་པ་རྣམ་པ་ལྔས་སེམས་བྱུང་རྣམས་སེམས་ཀྱི་རྗེས་སུ་</span><span class="front-title">འབྲང་བའོ། །དེ་ལ་དང་པོ་རྟེན་མཚུངས་ནི། གཙོ་འཁོར་གཉིས་ཀ་དབང་པོ་གཅིག་ལ་བརྟེན་པ་སྟེ་མིག་ཤེས་མིག་དབང་ལ་བརྟེན་པ་ན་དེའི་འཁོར་ཚོར་བ་ཡང་དེ་ལ་བརྟེན་པ་ལྟ་བུའོ། །གཉིས་པ་དམིགས་མཚུངས་ནི། ཡུལ་གཅིག་ལ་དམིགས་པ་སྟེ་མིག་ཤེས་གཟུགས་ལ་དམིགས་པ་ན་ཚོར་བའང་དེ་ལ་དམིགས་པ་ལྟ་བུའོ། །གསུམ་པ་རྣམ་མཚུངས་ནི། འཛིན་སྟངས་ཀྱི་གཟུང་ཆ་གཅིག་པ་སྟེ་མིག་ཤེས་སྔོན་པོའི་རྣམ་པ་ཅན་དུ་སྐྱེས་པ་ན་ཚོར་བའང་དེར་སྐྱེས་པ་ལྟ་བུའོ། །བཞི་པ་དུས་མཚུངས་ནི། དུས་ཅིག་ཅར་འབྱུང་བ་སྟེ་མིག་ཤེས་ནམ་བྱུང་བ་ན་ཚོར་བའང་འབྱུང་བ་ལྟ་བུའོ། །ལྔ་པ་རྫས་མཚུངས་ནི། རིགས་འདྲ་གྲངས་མཉམ་པ་སྟེ་མིག་ཤེས་རྫས་གཅིག་ཡིན་པ་ན་དེའི་འཁོར་ཚོར་བའང་རྫས་གཅིག་ཁོ་ན་ཡིན་པ་ལྟ་བུའོ། །འདིར་རྣམ་པ་དང་དུས་མཚུངས་འགལ་བ་སོགས་ཀྱི་དོགས་སྤོང་ནི་མ་སྨོས་པ་གཞུང་རྣམས་ལས་ཤེས་པར་བྱའོ། །</span></p>
			<p id="_idParaDest-182" class="tibetan-sabche1"><span class="tibetan-sabche">གཉིས་པ་གཅིག་དང་ཐ་དད་བརྟགས་པ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གཅིག་ཏུའང་བཞེད་རུང་ལུགས་འདིར་ཐ་དད་དོ། །</span></p>
			<p class="tibetan-commentary-non-indent"><span class="front-title">སེམས་སེམས་བྱུང་རྫས་གཅིག་གམ་ཐ་དད་ཅེ་ན། བྱང་ཆུབ་སེམས་དཔའ་གཅིག་པུར་སྨྲ་བ་སོགས་དང༌། དཔལ་ཆོས་ཀྱི་གྲགས་པ་ནི་དེ་གཉིས་རྫས་གཅིག་ཏུ་བཞེད། སློབ་དཔོན་ཟླ་བ་གྲགས་པས་ཐ་དད་དུ་བཤད་པ་སོགས་མཆིས་རུང༌། ལུགས་འདིར་འཕགས་པ་ཐོགས་མེད་ཀྱིས་སེམས་དང་སེམས་བྱུང་རྫས་ཐ་དད་པར་མེད་ན་ཕུང་པོ་ལྔའི་རྣམ་གཞག་མི་འཐད་པ་སོགས་སྐྱོན་དྲུག་ཡོད་པར་གསུངས་པ་ལྟར་དེའི་རྗེས་སུ་འབྲང་དགོས་ལ། དེ་ལྟར་ཐ་དད་ཀྱང་གཟུགས་ཅན་གྱི་དངོས་པོ་ལྟར་འདིའོ་ཞེས་ལོགས་སུ་བསྟན་དུ་མེད་པས་ཁྱད་པར་དཔྱད་དཀའ་ཡང་དབང་པོ་གཟུགས་དང་བ་ལ་འཇོག་པ་ལྟར་ཡིད་ཆེས་པའི་ལུང་རིགས་ལ་བརྟེན་ནས་ཤེས་པར་བྱའོ། །</span></p>
			<p id="_idParaDest-183" class="tibetan-sabche1"><span class="tibetan-sabche">གསུམ་པ་གཙོ་འཁོར་ངེས་པར་བྱ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཀུན་གཞི་ཀུན་འགྲོ་ཉོན་ཡིད་དེ་ལྔ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྩ་ཉོན་བཞི་དང་ཉེ་བའི་ཉོན་མོངས་དྲུག །</span></p>
			<p class="tibetan-root-text_tibetan-root-text-last-line"><span class="tibetan-root-text">འཇུག་པའི་རྣམ་ཤེས་འཁོར་དུ་ཀུན་ཀྱང་འབྱུང༌། །</span></p>
			<p class="tibetan-commentary-non-indent"><span class="front-title">འདི་ནི་གཙོ་བོ་རྣམ་ཤེས་ཚོགས་བརྒྱད་སྡེ་ཚན་གསུམ་དུ་བྱས་པའི་ཁོངས་སུ་སེམས་བྱུང་ལྔ་བཅུ་རྩ་གཅིག་པོ་གང་དང་གང་འབྱུང་ཚུལ་བརྩི་བ་ཡིན་ལ། དེའང་ཀུན་གཞིའི་འཁོར་དུ་ཀུན་འགྲོ་ལྔ། ཉོན་ཡིད་ཀྱི་འཁོར་དུ་དེ་ལྔ་དང་རྩ་ཉོན་དྲུག་གི་ནང་ནས་འདོད་ཆགས་ང་རྒྱལ་མ་རིག་པ་འཇིག་ཚོགས་ལ་ལྟ་བ་བཞི། ཉེ་བའི་ཉོན་མོངས་པ་གཡེང་བ་བག་མེད་རྒོད་པ་མ་དད་པ་ལེ་ལོ་རྨུགས་པ་དྲུག་འབྱུང་ལ་</span><span class="front-title">གཞན་རྣམས་མི་འབྱུང་བ་ནི་ངོ་བོ་དང་དམིགས་རྣམ་སོགས་མི་མཚུངས་པའི་ཕྱིར་རོ། །འཇུག་པའི་རྣམ་ཤེས་ལ་ལྟ་འདོད་མེད་པར་གཟུགས་མཐོང་བ་ལྟ་བུ་རྐྱེན་ཉེར་གནས་དང༌། ལྟ་འདོད་ཡོད་པས་མཐོང་བ་ལྟ་བུ་ཡིད་སྔོན་སོང་གཉིས་ལས་དང་པོའི་འཁོར་དུ་ཀུན་འགྲོ་ལྔ་ལས་མི་འབྱུང་སྟེ་གཞན་འབྱུང་ལོང་མེད་པའི་ཕྱིར་རོ། །གཉིས་པ་ལ་སྒོ་ལྔ་དགེ་བའི་འཁོར་དུ་དང་པོ་ཉེར་གཅིག་རྟོག་དཔྱོད་གཉིས་ཏེ་ཉེར་གསུམ། དེ་ཉོན་མོངས་ཅན་གྱི་འཁོར་དུ་དང་པོ་བཅུ་དང་རྩ་ཉོན་གྱི་དུག་གསུམ་དང་ཉེ་ཉོན་གྱི་བཅུ་ཚན་ཕྱི་མ་དང་རྟོག་དཔྱོད་གཉིས་ཏེ་ཉེར་ལྔ་འབྱུང་ངོ༌། །དེ་ལུང་མ་བསྟན་གྱི་འཁོར་དུ་དང་པོ་བཅུ་དང་རྟོག་དཔྱོད་དེ་བཅུ་གཉིས་འབྱུང་ངོ༌། །ཡིད་ཤེས་དགེ་བའི་འཁོར་དུ་འདོད་ཁམས་སུ་དང་པོ་ཉེར་གཅིག་དང་གཞན་འགྱུར་བཞི་སྟེ་ཉེར་ལྔ་འབྱུང༌། དེ་ཉོན་མོངས་ཅན་གྱི་འཁོར་དུ་དགེ་བ་བཅུ་གཅིག་</span><span class="front-title">མ་གཏོགས་ཐམས་ཅད་འབྱུང༌། དེ་ལུང་མ་བསྟན་གྱི་འཁོར་དུ་དང་པོ་བཅུ་དང་ཕྱི་མ་བཞི་འབྱུང་སྟེ་མདོར་ན་སེམས་བྱུང་ཀུན་ཀྱང་གནས་སྐབས་ལ་ལྟོས་ནས་འབྱུང་བ་ཡིན་ནོ། །དེ་རྣམས་ཀྱི་རྒྱུ་མཚན་ནི་རང་རང་གི་མཚན་ཉིད་ལས་བརྩམས་ཏེ་དཔྱད་པས་ཤེས་སོ། །</span></p>
			<p id="_idParaDest-184" class="tibetan-sabche1"><span class="tibetan-sabche">གཉིས་པ་སེམས་ལས་བྱུང་བ་ཁྱད་པར་དུ་བཤད་པ་ལ་གཉིས། རྫས་དང་བཏགས་པའི་ཁྱད་པར། སོ་སོའི་དབྱེ་བ་བཤད་པའོ། །དང་པོ་༼རྫས་དང་བཏགས་པའི་ཁྱད་པར་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྫས་ཡོད་ཉེར་གཉིས་བཏགས་ཡོད་ཉི་ཤུ་དགུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་དག་བཞི་ལས་རང་རྐྱ་ཐུབ་དང་ཆ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སེམས་བྱུང་་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། སྤྱིར་རྫས་ཡོད་དང་བཏགས་ཡོད་ཀྱི་འཇོག་ཚུལ་ལ་གསུང་རབ་རྣམས་ནས་དོན་བྱེད་ནུས་པ་དང༌། རིགས་པས་གྲུབ་པ་དང༌། རྒྱུན་བརྟན་པ་དང༌། རང་རྐྱ་ཐུབ་པ་ལ་རྫས་ཡོད་དུ་བྱས་པ་སྟེ་བཞི་ཡོད་པ་ལས་འདིར་ནི་ཕྱི་མ་ཁོ་ན་རྫས་ཡོད་དུ་འཇོག་སྟེ། རང་རྐྱ་ཐུབ་པའི་དོན་ཁོའི་དོན་སྤྱི་འཆར་བ་གཞན་གྱི་དོན་སྤྱི་འཆར་བ་ལ་མ་ལྟོས་པ་ཞིག་ཡིན་པ་ལྟར་རོ། །གཞན་དུ་ན་ཐམས་ཅད་ཀྱང་དོན་བྱེད་ནུས་པ་དང་རིགས་པས་གྲུབ་པའི་ཕྱིར་རྫས་ཡོད་དུ་ཐལ་ཞིང༌། འཇིག་ལྟའང་རྒྱུན་བརྟན་པའི་ཕྱིར་དེར་ཐལ་བར་འགྱུར་རོ། །དེ་བཞིན་དུ་བཏགས་ཡོད་ཀྱང་བཞི་ལས། </span><span class="front-title">གནས་སྐབས་ལ་བཏགས་པ་ལྡན་མིན་འདུ་བྱེད་ལྟ་བུ་དང༌། མེད་བཞིན་དུ་སྒྲོ་བཏགས་པ་བདག་དང་རི་རྭ་ལྟ་བུ་དང༌། དེ་ལས་གཞན་ལ་བཏགས་པ་བུམ་པ་ལྟ་བུ། ཆ་ལ་བཏགས་པ་གདགས་གཞིའི་ཆོས་ཀྱི་དུམ་བུ་མ་དོར་བ་སྟེ། སློབ་དཔོན་བློ་བརྟན་གྱིས་གང་ཞིག་རང་གི་རྒྱུད་ལོགས་སུ་གྲུབ་པ་རྫས་ཡོད་དང་དེར་མ་གྲུབ་པ་བཏགས་ཡོད་དུ་བཤད་པ་ལྟར་རོ། །དེ་ལ་རྫས་ཡོད་ནི་ལྔ་ཚན་དང་པོ་གཉིས་དང༌། གཏི་མུག་མེད་པ་དང་བག་ཡོད་དང་བཏང་སྙོམས་དང་རྣམ་པར་མི་འཚེ་བ་མ་གཏོགས་པའི་དགེ་བ་བདུན་དང༌། ལྟ་བ་མ་གཏོགས་ཉོན་མོངས་ལྔ་དང་ཉེར་གཉིས་ཏེ། གཞན་ལ་མ་ལྟོས་པར་རང་རྐྱ་ཐུབ་པའི་ཕྱིར་རོ། །བཏགས་ཡོད་ནི་དགེ་བ་ལྷག་མ་བཞི་དང་ལྟ་བ་དང་ཉེ་ཉོན་ཉི་ཤུ་དང་གཞན་འགྱུར་བཞི་དང་ཉེར་དགུ་སྟེ། རང་གི་ངོ་བོ་བློ་ཡུལ་དུ་འགྱུར་བ་གདགས་གཞིའི་ཆོས་ངེས་པ་ལ་ལྟོས་པའི་ཕྱིར་རོ། །</span><span class="front-title">མདོར་ན་རྫས་བཏགས་དེ་དག་གོང་སྨོས་ལྟར་བཞི་བཞིར་ཡོད་པ་ལས་འདིར་ནི་རང་རྐྱ་ཐུབ་པའི་རྫས་ཡོད་དང་ཆ་ལས་བཏགས་པའི་བཏགས་ཡོད་གཉིས་ལ་བཟུང་ངོ༌། །འདིར་གྲངས་ངེས་དང་གོ་རིམ་ནི་བརྗོད་འདོད་ཀྱི་དབང་གིས་བཞག་པ་ཡིན་གྱི་ངེས་པ་མེད་དེ། ལུང་ཕྲན་ཚེགས་ལས་སེམས་བྱུང་ལྔ་བཅུ་རྩ་བདུན་དང༌། སྔགས་གཞུང་དུ་རང་བཞིན་བརྒྱད་ཅུས་མཚོན་གཞན་ལས་གཞན་དག་འབྱུང་བའི་ཕྱིར་རོ། །དེ་དག་ཀྱང་སེམས་ལ་རག་ལས་ཤིང་སེམས་ལས་སྐྱེས་པའམ། སེམས་ལས་འཐོན་ཅིང་སེམས་ལ་བརྟེན་ནས་བྱུང་བས་སམ། ཡང་ན་ཆུ་བོའི་རླབས་ཆུ་བོའི་རྣམ་འགྱུར་ཡིན་པ་བཞིན་དུ་སེམས་ཀྱི་རྣམ་འགྱུར་ཡིན་པས་ན་སེམས་བྱུང་ཞེས་ཀྱང་བྱ་སྟེ། འདི་ནི་དུང་གི་སྒྲ་དང་མེ་ལྕེ་བཞིན་འཕྲལ་འཕྲལ་འབྱུང་བས་རིགས་འདྲ་ལས་འབྱུང་བའང་མི་དགོས་སོ། །</span></p>
			<p id="_idParaDest-185" class="tibetan-sabche1"><span class="tibetan-sabche">གཉིས་པ་དབྱེ་བ་ལ། ལྔ་བཅུ་རྩ་གཅིག་པོ་སྡེ་ཚན་དུ་བསྡུས་ཏེ་དྲུག་གོ། །དང་པོ་༼</span><span class="tibetan-sabche">ཀུན་འགྲོ་ལྔ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་དབྱེ་བ་ཀུན་འགྲོ་་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། སུམ་ཅུ་པ་ལས། </span><span class="tibetan-external-citations">ཚོར་འདུ་སེམས་རེག་ཡིད་བྱེད་དེ། །ཀུན་ཏུ་འགྲོ་བ་རྣམ་པ་ལྔ། </span><span class="front-title">།ཞེས་བཤད་པའི་ཚོར་འདུ་གཉིས་ནི་སྤྱི་དང་བྱེ་བྲག་གི་ཁྱད་པར་མ་གཏོགས་ཕུང་པོར་བཞག་པ་དང་ངོ་བོ་མཚུངས་ལ། དེ་གཉིས་སེམས་བྱུང་ཡང་ཡིན་ལ་ལོགས་སུ་བཞག་དགོས་པའི་རྒྱུ་མཚན། ཁྱིམ་པ་རྣམས་ཚོར་བ་བདེ་སྡུག་ལ་རྩོད་པའི་དབང་གིས་ཚོར་བ་དང༌། རབ་བྱུང་རྣམས་ལྟ་བ་ཐ་དད་ལས་རྩོད་པའི་དབང་གིས་འདུ་ཤེས་ཏེ། དེ་གཉིས་རྩོད་པའི་རྩ་བ་འཁོར་བའི་རྒྱུའི་གཙོ་བོར་གྱུར་པའི་ཕྱིར་རོ། །སེམས་པ་ནི། སེམས་ཡུལ་ལ་གཡོ་བའི་གནས་སྐབས་ཀྱི་ཡིད་ཀྱི་རྣམ་འགྱུར། རེག་པ་ནི་ཡུལ་དབང་ཡིད་བྱེད་གསུམ་འདུས་པ་ལས་ཚོར་བ་བདེ་སྡུག་དང་</span><span class="front-title">མཐུན་པར་དབང་པོའི་འགྱུར་བ་ཡོངས་སུ་གཅོད་པར་བྱེད་པ།  ཡིད་བྱེད་ནི། སེམས་ཡུལ་གྱི་དམིགས་པ་ལ་ཡང་དང་ཡང་དུ་གཅོད་པའི་བྱེ་བྲག་ཏུ་འཛིན་པའོ། །ལྔ་པོ་དེ་ལས་གང་རུང་ཅིག་མེད་ནའང་སེམས་ཡུལ་ལ་གཅོད་པའི་བྱ་བ་མི་རྫོགས་པས། ཁམས་གསུམ་གྱིས་བསྡུས་པའི་སེམས་གཙོ་བོ་རྣམ་ཤེས་ཀུན་གྱི་རྗེས་སུ་འགྲོ་བའི་ཕྱིར་དེ་སྐད་ཅེས་བྱའོ། །</span></p>
			<p id="_idParaDest-186" class="tibetan-sabche1"><span class="tibetan-sabche">སྡེ་ཚན་གཉིས་པ་༼ཡུལ་ངེས་ལྔ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་ཡུལ་ངེས་ལྔ། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། དེ་ཉིད་ལས། </span><span class="tibetan-external-citations">འདུན་མོས་དྲན་ཏིང་ཤེས་རབ་སྟེ། །ཡུལ་ངེས་སྐྱེ་བ་རྣམ་པ་ལྔ། </span><span class="front-title">།ཞེས་པའི་འདུན་པ་ནི་བསམ་བྱའི་དངོས་པོ་དོན་དུ་གཉེར་བ།</span><span class="tibetan-external-citations"> </span><span class="front-title">མོས་པ་ནི་ངེས་པ་ཐོབ་པའི་དོན་ལ་དེ་ཁོ་ནར་འཛིན་པ། དྲན་པ་ནི་འདྲིས་པའི་དངོས་པོ་མི་བརྗེད་པ། ཏིང་ངེ་འཛིན་ནི་ཞི་རགས་དང་བདེན་བཞི་སོགས་བརྟག་བྱའི་དངོས་པོ་ལ་སེམས་རྩེ་གཅིག་པ། ཤེས་རབ་ནི་རང་དང་སྤྱིའི་མཚན་ཉིད་རྣམ་པར་འབྱེད་པའོ། །དེ་དག་ཀྱང་བསམ་པ་དང་ངེས་པ་དང་འདྲིས་པ་དང་བརྟག་པའི་དངོས་པོ་འདི་དག་ལས་སེམས་གཞན་དུ་མི་འཛིན་པར་ཡུལ་འདི་དག་ཏུ་ངེས་པས་དེ་སྐད་ཅེས་བྱའོ། །</span></p>
			<p id="_idParaDest-187" class="tibetan-sabche1"><span class="tibetan-sabche">སྡེ་ཚན་གསུམ་པ་༼</span><span class="tibetan-sabche">དགེ་སེམས་བཅུ་གཅིག་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དགེ་བ་བཅུ་གཅིག་་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། </span><span class="tibetan-external-citations">དད་དང་ངོ་ཚ་ཤེས་ཁྲེལ་ཡོད། །མ་ཆགས་ཞེ་སྡང་གཏི་མུག་མེད། །བརྩོན་འགྲུས་ཤིན་སྦྱངས་བག་ཡོད་དང༌། །བཏང་སྙོམས་རྣམ་པར་མི་འཚེ་བ། །བཅུ་གཅིག་པོ་ནི་དགེ་བ་ཡིན། </span><span class="front-title">།ཞེས་པའི། དད་པ་ནི་ཡིད་ཆེས་པ་དང༌། དང་བ་དང༌། འདོད་པ་གསུམ། ངོ་ཚ་ཤེས་པ་ནི་རང་ལ་ལྟོས་ནས་ཁ་ན་མ་ཐོ་བ་ལ་འཛེམ་པ། ཁྲེལ་ཡོད་པ་ནི་གཞན་ལ་ལྟོས་ནས་དེ་འཛེམ་པ། མ་ཆགས་པ་ནི་ཉེར་ལེན་གྱི་ཕུང་པོ་ལྔ་དང་སྲིད་པའི་ལོངས་སྤྱོད་ལ་མངོན་པར་མི་ཞེན་པ། ཞེ་སྡང་མེད་པ་ནི། སྡང་བའི་ཡུལ་ལ་མནར་སེམས་མེད་པ། གཏི་མུག་མེད་པ་ནི་བླང་དོར་ལ་མ་རྨོངས་</span><span class="front-title">པ། བརྩོན་འགྲུས་ནི་དགེ་བ་ལ་སྤྲོ་བ་མི་ལྷོད་པ། ཤིན་སྦྱངས་ནི། ལུས་སེམས་ལས་སུ་རུང་བས་སེམས་དམིགས་པ་ལ་བཀོལ་དུ་བཏུབ་པ། བག་ཡོད་ནི། ཟག་བཅས་ཀྱི་ཆོས་རྣམས་ལས་སེམས་སྲུང་ཞིང་དགེ་བའི་ཆོས་སྒོམ་པ། བཏང་སྙོམས་ནི། མཉམ་པར་གཞག་པའི་ཚེ་བྱིང་རྒོད་སོགས་ཀྱིས་མི་ཉམས་པར་རྩོལ་མེད་མཉམ་ཉིད་དུ་འཇུག་པ། མི་འཚེ་བ་ནི་སེམས་སྙིང་རྗེའི་རྣམ་པས་གཞན་ལ་ཐོ་མི་བཙམས་པའོ། །འདི་དག་ལ་ཚུལ་བཞིན་དུ་སྤྱོད་པས་རྣམ་སྨིན་ཡིད་དུ་འོང་བ་འབྱིན་པར་བྱེད་པའི་ཕྱིར་དགེ་བའི་ཆོས་སུ་བཞག་སྟེ་རྒྱུ་ལ་འབྲས་བུའི་མིང་གིས་བཏགས་པའོ། །</span></p>
			<p id="_idParaDest-188" class="tibetan-sabche1"><span class="tibetan-sabche">སྡེ་ཚན་བཞི་པ་༼རྩ་ཉོན་དྲུག་༽ལ་གཉིས། རྩ་ཉོན་སྤྱིར་བཤད་པ། ལྟ་བ་ཁྱད་</span><span class="tibetan-sabche">པར་དུ་དབྱེ་བའོ། །དང་པོ་༼རྩ་ཉོན་སྤྱིར་བཤད་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་རྩ་བའི་ཉོན་མོངས་དྲུག །</span></p>
			<p class="tibetan-commentary-non-indent"><span class="front-title">ཅེས་པ་སྟེ། </span><span class="tibetan-external-citations">དེའང་འདོད་ཆགས་ཁོང་ཁྲོ་ང་རྒྱལ་དང༌། །མ་རིག་ཐེ་ཚོམ་ལྟ་བ་སྟེ། །རྩ་བའི་ཉོན་མོངས་རྣམ་པ་དྲུག </span><span class="front-title">།ཅེས་པའི་འདོད་ཆགས་ནི། ཁམས་གསུམ་གྱི་གནས་ལུས་ལོངས་སྤྱོད་ལ་ཞེན་པ། ཁོང་ཁྲོ་ནི། གནོད་བྱེད་སེམས་ཅན་དང་གནོད་</span><span class="front-title">པ་སྡུག་བསྔལ་དང་གནོད་པའི་རྐྱེན་དུག་མཚོན་སོགས་ལ་དམིགས་ཏེ་ཀུན་ནས་མནར་སེམས་པ། ང་རྒྱལ་ནི། འཇིག་ཚོགས་ལ་ལྟ་བ་ལ་བརྟེན་ནས་ཁེངས་པའི་རྣམ་པ་ཅན་གྱི་སེམས་གཟེངས་མཐོ་བ། མ་རིག་པ་ནི། དེ་ཁོ་ན་ཉིད་ལ་རྨོངས་པ་དང་བདེན་བཞིའི་དོན་ལ་རྨོངས་པ་གཉིས་སུ་ཡོད་པ་ལས་འདིར་ཕྱི་མའི་དོན། ཐེ་ཚོམ་ནི། རྣམ་གཞག་མང་ཡང་འདིར་བདེན་པ་དང་ལས་འབྲས་ལ་ཡིད་གཉིས་ཟ་བ། ང་རྒྱལ་ལའང་ནང་གསེས་སུ་བདུན་ཏེ། རང་དང་ཡོན་ཏན་མཚུངས་པ་ལ་མཚུངས་སོ་སྙམ་དུ་སེམས་ཁེངས་པ་ང་རྒྱལ། མཚུངས་པ་ལས་བདག་ལྷག་གོ་སྙམ་པ་ཆེ་བའི་ང་རྒྱལ། བདག་བས་ལྷག་པ་ལས་ཀྱང་བདག་ལྷག་གོ་སྙམ་པ་ང་རྒྱལ་ལས་ཀྱང་ང་རྒྱལ། ཕུང་པོ་ལ་བདག་ཏུ་ལྟ་བ་ངའོ་སྙམ་པའི་ང་རྒྱལ། ཡོན་ཏན་མ་ཐོབ་པ་ལ་ཐོབ་བོ་སྙམ་པ་མངོན་པའི་ང་རྒྱལ། ཡོན་ཏན་མ་ཡིན་པ་ལ་ཡོན་ཏན་དུ་</span><span class="front-title">འཛིན་པ་ལོག་པའི་ང་རྒྱལ། ཆེས་ཁྱད་པར་དུ་འཕགས་པ་ལས་བདག་ཅུང་ཟད་དམན་ནོ་སྙམ་པ་ཅུང་ཟད་སྙམ་པའི་ང་རྒྱལ་རྣམས་སོ། །</span></p>
			<p id="_idParaDest-189" class="tibetan-sabche1"><span class="tibetan-sabche">གཉིས་པ་༼ལྟ་བ་ཁྱད་པར་དུ་དབྱེ་བ་༽ལ་གཉིས། ངོ་བོ། དབྱེ་བའོ། །དང་པོ་༼ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དེ་ལས་ལྟ་བ་ཤེས་རབ་ཉོན་མོངས་ཅན། །</span></p>
			<p class="tibetan-commentary-non-indent"><span class="front-title">རྩ་བའི་ཉོན་མོངས་པ་དེ་དག་ལས་བྱེ་བྲག་ལྟ་བ་ཞེས་པའི་ངོ་བོ་ནི་ཤེས་རབ་ཉོན་མོངས་པ་ཅན་ནོ། །ཉོན་མོངས་ནི་སེམས་ཀྱི་རྒྱུའམ་བྱེད་པ་མ་ཞི་བའོ། །</span></p>
			<p class="tibetan-commentary-non-indent"><span class="tibetan-sabche">གཉིས་པ་༼དབྱེ་བ་༽ལ་གཉིས། ངོ་བོའི་སྒོ་ནས་དང་ཆར་གཏོགས་པའི་སྒོ་ནས་དབྱེ་བའོ། །དང་པོ་༼ངོ་བོའི་སྒོ་ནས་དབྱེ་བ་༽ནི།</span><span class="front-title"> </span></p>
			<p class="tibetan-root-text_tibetan-root-text-1-line-only"><span class="tibetan-root-text">ངོ་བོ་འཇིག་དང་མཐར་ལྟ་ལ་སོགས་ལྔ།</span><span class="front-title"> </span><span class="tibetan-root-text">།</span></p>
			<p class="tibetan-commentary-non-indent"><span class="front-title">ལྟ་ངན་གྱི་ངོ་བོ། འཇིག་ལྟ། མཐར་ལྟ། སོགས་ཁོངས་ནས། ལྟ་བ་མཆོག་འཛིན། ཚུལ་ཁྲིམས་དང་བརྟུལ་ཞུགས་མཆོག་འཛིན། ལོག་པར་ལྟ་བ་སྟེ་ལྔ་ལས། དང་པོ་ནི། འཇིག་ཅིང་མི་རྟག་པ་དུ་མ་འདུས་པའི་ཉེར་ལེན་གྱི་ཕུང་པོ་ལྔ་ལ་བདག་དང་བདག་གི་བར་ལྟ་བ། དེ་ལའང་ལྷན་སྐྱེས་ཀུན་བརྟགས་གཉིས་ཀྱི་དང་པོ་ནི།སེམས་ཅན་ཀུན་ལ་གནས་སྐབས་ཐམས་ཅད་དུ་ངའོ་སྙམ་པ་འབྱུང་བ། གཉིས་པ་ནི། བཤེས་གཉེན་ངན་པ་ལ་བརྟེན་ནས་ཕུང་པོ་ལས་དོན་གཞན་པའི་བདག་རྟག་པར་ལྟ་བ་མུ་སྟེགས་ཅན་རྣམས་ཀྱི་གཙོ་བོ་ལྟ་བུའོ། །གཉིས་པ་མཐར་ལྟ་ནི། འཇིག་ལྟས་བཟུང་བའི་བདག་དེ་ཉིད་རྟག་པའམ་ཆད་པར་ལྟ་བ། གསུམ་པ་ནི། འཇིག་མཐའ་གཉིས་ལོག་ལྟ་བཅས་གསུམ་དང་ལྟ་བ་དེའི་གནས་ཕུང་པོ་ལ་མཆོག་དང་དམ་པར་ཞེན་པ། བཞི་པ་ནི། དམན་པ་ལྟ་བ་ངན་པའི་རྗེས་སུ་འབྲང་བའི་ཚུལ་ཁྲིམས་དང་བརྟུལ་ཞུགས་ངན་པས་བདག་གྲོལ་དུ་ལྟ་བ། ལྔ་པ་ནི། རྒྱུ་འབྲས་དང་བདེན་པ་དང་དཀོན་མཆོག་སོགས་མེད་པར་ལྟ་བ་སྟེ། སྔ་མ་བཞི་སྒྲོ་འདོགས་དང༌། ཕྱི་མ་ཕལ་ཆེར་སྐུར་འདེབས་ཀྱི་ལྟ་བའོ། </span><span class="front-title">།</span></p>
			<p class="tibetan-commentary-non-indent"><span class="tibetan-sabche">གཉིས་པ་ཆར་གཏོགས་ཀྱི་སྒོ་ནས་དབྱེ་བ་ནི།</span><span class="front-title"> </span></p>
			<p class="tibetan-root-text_tibetan-root-text-1-line-only"><span class="tibetan-root-text">ཆར་གཏོགས་གསུམ་ལ་ནང་གསེས་དབྱེ་བ་བཅས། །</span></p>
			<p class="tibetan-commentary-non-indent"><span class="front-title">དེ་དག་གི་ཆར་གཏོགས་པའི་ལྟ་བ་ནི་སྡེ་ཚན་གསུམ། སོ་སོ་ལ་ནང་གསེས་ཀྱི་དབྱེ་བ་དང་བཅས་པ་ཡོད་དེ། </span><span class="tibetan-sabche">འཇིག་ཚོགས་ལ་ལྟ་བ་</span><span class="front-title">ཉི་ཤུ་ནི། གཟུགས་བདག་ཡིན་པར་ལྟ་བ་དང༌། གཟུགས་བདག་དང་ལྡན་པར་ལྟ་བ་དང༌། གཟུགས་བདག་གི་ཡིན་པར་ལྟ་བ་དང༌། གཟུགས་ལ་བདག་གནས་པར་ལྟ་བ་སྟེ། དེ་བཞིན་དུ་ཚོར་བ་དང་འདུ་ཤེས་དང་འདུ་བྱེད་དང་རྣམ་ཤེས་བཞི་ལ་བཞི་བཞིར་སྦྱར་བའི་ཉི་ཤུ་ནི་འཇིག་ལྟའི་ཆར་གཏོགས་སོ། </span><span class="tibetan-sabche">མཐར་ལྟ་བ་</span><span class="front-title">དྲུག་ཅུ་རྩ་གཉིས་ལས། སྔོན་གྱི་མཐར་གཏོགས་པ་བཅོ་བརྒྱད་ནི། </span><span class="tibetan-external-citations">རྟག་བཞི་ཁ་ཅིག་རྟག་སྨྲ་བཞི། །རྒྱུ་མེད་གཉིས་དང་མཐའ་ལྡན་བཞི། །མཐའ་མི་སྤོང་བཞི་དང་བཅོ་བརྒྱད། </span><span class="front-title">།ཅེས་སོ། །ཕྱི་མཐར་</span><span class="front-title">གཏོགས་པ་བཞི་བཅུ་རྩ་གཉིས་ནི། </span><span class="tibetan-external-citations">འདུ་ཤེས་ཡོད་སྨྲའི་བཅུ་དྲུག་དང༌། །མེད་སྨྲའི་བརྒྱད་དང་གཉིས་མིན་བརྒྱད། །ཆད་པར་སྨྲ་བ་རྣམས་ཀྱི་བདུན། །ཚེ་འདི་ཉིད་ལ་གྲོལ་ལྟའི་ལྔ། </span><span class="front-title">།ཞེས་པ་ལྟར་རོ། །འདི་དག་ནི་མཐར་ལྟ་དང་ལོག་ལྟ་གཉིས་ཀྱི་ཆར་གཏོགས་སོ། །ཡང་ན། སྡུད་པ་ལས། </span><span class="tibetan-external-citations">འཇིག་ཚོགས་ལྟ་བར་ལྟ་བ་དྲུག་ཅུ་གཉིས་འདུས་ལྟར། </span><span class="front-title">།ཞེས་གསུངས་པ་ལྟར་ཐམས་ཅད་འཇིག་ལྟར་གཏོགས་སོ། </span><span class="tibetan-sabche">།ལུང་མ་བསྟན་གྱི་ལྟ་བ་</span><span class="front-title">བཅུ་བཞི་ནི། དེ་བཞིན་གཤེགས་པ་འདས་ཕན་ཆད་འབྱུང་བ་ཞེས་པ་འདི་ནི་བདེན་གྱི་གཞན་ནི་གཏི་མུག་གོ་ཞེས་ལྟ་བ་དང༌། དེ་བཞིན་དུ་སྦྱར་ཏེ་མི་འབྱུང་བ་དང༌། གཉིས་ཀ་དང༌། གཉིས་ཀ་མ་ཡིན་པར་ལྟ་བ་མྱ་ངན་ལས་འདས་པ་ལ་བརྟེན་པ་བཞི་དང༌། བདག་དང་འཇིག་རྟེན་མཐའ་ལྡན་པ་དང༌། མི་ལྡན་པ་དང༌། </span><span class="front-title">གཉིས་ཀ་དང༌། གཉིས་ཀ་མིན་པར་ལྟ་བ་ཕྱི་མའི་མཐའ་ལ་བརྟེན་པ་བཞི་དང༌། བདག་དང་འཇིག་རྟེན་རྟག་པ་དང༌། མི་རྟག་པ་དང༌། གཉིས་ཀ་དང༌། གཉིས་ཀ་མིན་པར་ལྟ་བ་སྔོན་གྱི་མཐའ་ལ་བརྟེན་པ་བཞི་སྟེ། བཞི་ཚན་སོ་སོའི་དང་པོ་རྣམས་གྲངས་ཅན་པའི་རྟག་པར་ལྟ་བ་དང༌། གཉིས་པ་རྣམས་རྒྱང་འཕེན་པའི་ཆད་པར་ལྟ་བ་དང༌། གསུམ་པ་རྣམས་གཅེར་བུ་པའི་རང་བཞིན་རྟག་ལ་གནས་སྐབས་མི་རྟག་པར་ལྟ་བ་དང༌། བཞི་པ་གནས་མ་བུ་པའི་རྟག་མི་རྟག་གང་དུ་ཡང་བརྗོད་དུ་མེད་པར་ལྟ་བའོ། །ལུས་གང་ཡིན་པ་སྲོག་ཀྱང་དེའོ་ཞེས་ལྟ་བ་དང༌། ལུས་ཀྱང་གཞན་ལ་སྲོག་ཀྱང་གཞན་ནོ་ཞེས་ལྟ་བ་གཉིས་ནི་ལུས་དང་སྲོག་ལ་བརྟེན་པ་སྟེ། སྔ་མ་རིག་པ་ཅན་པ་དང་ཕྱི་མ་གྲངས་ཅན་པའི་ལྟ་བའོ། །དེ་ལྟར་བཅུ་བཞི་བཅོམ་ལྡན་འདས་ལ་དྲིས་པ་ནི། གང་ཟག་གི་བདག་ལས་བརྩམས་ནས་འདྲི་བར་མཁྱེན་ཅིང་དེ་མ་གྲུབ་པས་ཁྱད་པར་དཔྱོད་པ་མི་འཐད་ལ། མེད་དོ་ཞེས་གསུངས་</span><span class="front-title">ནའང་དོན་དུ་མི་འགྱུར་བར་དགོངས་ནས་ལུང་དུ་མ་བསྟན་པའི་ཕྱིར་དེ་སྐད་དུ་གྲགས་སོ། །</span></p>
			<p id="_idParaDest-190" class="tibetan-sabche1"><span class="tibetan-sabche">སྡེ་ཚན་ལྔ་པ་༼ཉེ་ཉོན་ཉི་ཤུ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཉེ་ཉོན་ཉི་ཤུ་་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། སུམ་ཅུ་པ་ལས།</span><span class="tibetan-external-citations"> ཁྲོ་དང་འཁོན་དུ་འཛིན་པ་དང༌། །འཆབ་དང་འཚིག་དང་ཕྲག་དོག་དང༌། །སེར་སྣ་དང་ནི་སྒྱུ་བཅས་དང༌། །གཡོ་རྒྱགས་རྣམ་འཚེ་ངོ་ཚ་མེད། །ཁྲེལ་མེད་རྨུགས་དང་རྒོད་པ་དང༌། །མ་དད་པ་དང་ལེ་ལོ་དང༌། །བག་མེད་</span><span class="tibetan-external-citations">པ་དང་བརྗེད་ངས་དང༌། །རྣམ་འཚེ་ཤེས་བཞིན་མ་ཡིན་དང༌། །འགྱོད་དང་གཉིད་ཀྱང་དེ་བཞིན་ཏེ། །རྟོག་པ་དང་ནི་དཔྱོད་པ་རྣམས། །ཉེ་བའི་ཉོན་མོངས་གཉིས་རྣམ་གཉིས། </span><span class="front-title">།ཞེས་པ་སྟེ། ཤེས་བཞིན་མིན་པ་ཡན་ཆད་ཉི་ཤུ་ནི་མཐའ་གཅིག་ཏུ་ཉེ་ཉོན་ཡིན་ལ། འགྱོད་གཉིད་རྟོག་དཔྱོད་བཞི་ལ་ཉོན་མོངས་ཅན་ཡིན་མིན་གཉིས་གཉིས་སུ་ཡོད་པའི་ཡིན་པ་རྣམས་ཉེ་ཉོན་ནོ། །དེ་ལ་མཐའ་གཅིག་ཏུ་ཉེ་ཉོན་ཡིན་པ་ཉི་ཤུའི་དང་པོ་ཁྲོ་བ་ནི་གནོད་པ་ལ་མི་བཟོད་པ། འཁོན་འཛིན་ནི་གནོད་པ་ཞེ་ལ་བཞག་པ། འཆབ་པ་ནི་རང་གི་ཁ་ན་མ་ཐོ་བ་གསང་ཞིང་སྦེད་པ། འཚིག་པ་ནི་ཁྲོ་འཁོན་སྔོན་དུ་སོང་བས་ཚིག་རྩུབ་མོ་སྨྲ་བར་འདོད་པ། ཕྲག་དོག་ནི་གཞན་གྱི་ཕུན་ཚོགས་ལ་མི་བཟོད་པ། སེར་སྣ་ནི་རང་གི་ཡོ་བྱད་བཏང་མི་བྲ་བ། སྒྱུ་ནི་གཞན་བསླུ་བའི་སེམས་ཀྱིས་རང་གི་ལུས་ངག་ཚུལ་ལྟར་འཆོས་པ། གཡོ་ནི་རང་གི་ཉེས་པ་</span><span class="front-title">མཐོང་ཐོས་སུ་གྱུར་པ་གཞན་ལ་སྒྱུར་བ། རྒྱགས་པ་ནི་ལང་ཚོ་དར་བ་སོགས་རང་གི་དཔལ་འབྱོར་གྱིས་སེམས་གང་བ། འདི་ནི་རང་གི་ཡོན་ཏན་ལ་ཆགས་པ་དང༌། ང་རྒྱལ་ནི་གཞན་གྱི་ཡོན་ཏན་ལ་ལྟོས་ནས་ཁེངས་པ་ཡིན་པས་ཐ་དད་དོ། །རྣམ་པར་འཚེ་བ་ནི་གཞན་གསོད་པ་དང་རྡེག་པ་སོགས་རང་ཉིད་དམ་གཞན་ལ་བྱེད་དུ་སྩལ་བའོ། །ངོ་ཚ་མེད་པ་ནི་རང་ལ་ལྟོས་ནས་ཉེས་སྤྱོད་མི་འཛེམ་པ་དང༌། ཁྲེལ་མེད་པ་ནི་གཞན་ལ་ལྟོས་ནས་སོ། །རྨུགས་པ་ནི་དམིགས་རྣམ་ལ་སེམས་ལས་སུ་མི་རུང་བ། རྒོད་པ་ནི། སྔོན་གྱི་བྱས་པའི་ཡུལ་ལ་སླར་འཕྲོ་བ། མ་དད་པ་ནི། དགེ་བའི་ཆོས་ལ་ཡིད་མི་ཆེས་པས་འདོད་པ་མེད་པ། ལེ་ལོ་ནི་བྱ་བ་ངན་པ་ལ་ཞེན་ནས་དགེ་ཆོས་ལ་མི་སྤྲོ་བ། བག་མེད་པ་ནི། སེམས་མི་སྲུང་ཞིང་བག་ཡངས་སུ་གཏོང་བ། བརྗེད་ངས་པ་ནི་དགེ་བའི་དམིགས་པ་མི་གསལ་བ་ཡང་དང་ཡང་དུ་བརྗེད་པ། རྣམ་གཡེང་ནི་</span><span class="front-title">དུག་གསུམ་གང་རུང་གི་ཡུལ་ལ་སེམས་རྣམ་པར་འཕྲོ་བ་སྟེ། འདི་ལའང་དྲུག སྒོ་ལྔའི་ཤེས་པ་ལྟ་བུ་ངོ་བོ་ཉིད་ཀྱི་གཡེང་བ། དེ་ཉིད་ཡུལ་ལ་འཇུག་པ་ཕྱི་རོལ་དུ་གཡེང་བ། ཏིང་ངེ་འཛིན་གྱི་རོ་མྱོང་ཞིང་བྱིང་རྒོད་ཀྱི་དབང་དུ་སོང་བ་ནང་གི་གཡེང་བ། ཆོས་བརྒྱད་ཀྱི་སྒོ་ནས་ཆོས་སྤྱོད་པ་མཚན་མའི་གཡེང་བ། ཤིན་སྦྱངས་ཀྱི་བདེ་བ་ལ་སྲེད་པ་གནས་ངན་ལེན་གྱི་གཡེང་བ། ཡུལ་གྱི་དམིགས་པ་གཅིག་མ་རྫོགས་པར་གཅིག་ལ་འཇུག་པ་ཡིད་ལ་བྱེད་པའི་གཡེང་བ་རྣམས་སོ། །ཤེས་བཞིན་མ་ཡིན་པ་ནི་བླང་དོར་གྱི་གནས་ལ་ཚུལ་བཞིན་མ་ཡིན་པར་དཔྱོད་པའི་ཤེས་རབ་ཉོན་མོངས་པ་ཅན་གྱི་སེམས་པ་རྣམས་ཏེ། ཐམས་ཅད་ཀྱང་རྩ་བའི་ཉོན་མོངས་པ་དང་ཉེ་བས་སམ། ཉོན་མོངས་པ་ཆུང་བ་ཡིན་པས་དེར་བཞག་པའོ། །</span></p>
			<p id="_idParaDest-191" class="tibetan-sabche1"><span class="tibetan-sabche">སྡེ་ཚན་དྲུག་པ་༼</span><span class="tibetan-sabche">གཞན་འགྱུར་བཞི་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་གཞན་འགྱུར་བཞི་རྣམས་སོ། །</span></p>
			<p class="tibetan-commentary-non-indent"><span class="front-title">ཞེས་གོང་དུ་སུམ་ཅུ་པའི་ལུང་དྲངས་པའི་མཇུག་ཏུ་བྱུང་བ་ལྟར་བཞི་སྟེ། འགྱོད་པ་ནི། སྔར་བྱས་ཟིན་པ་ལ་ཕྱིས་ནས་འགྱོད་པའི་སེམས་པའོ། །གཉིད་ནི། འཇུག་པའི་སེམས་དྲུག་ནང་དུ་བསྡུས་པའོ། །རྟོག་པ་ནི། འདུ་བྱེད་ཀྱི་ཆོས་རྣམས་ལ་རྩིང་པོར་འཇུག་པའོ། །དཔྱོད་པ་ནི། ཞིབ་མོར་འཇུག་པའི་སེམས་པ་སྟེ། དེ་བཞི་དགེ་མི་དགེ་ལུང་མ་བསྟན་ཕྱོགས་གཅིག་ཏུ་ཆད་པ་མེད་པར་གནས་སྐབས་ཀྱིས་གཞན་དུ་སྒྱུར་བས་གཞན་འགྱུར་བཞི་ཞེས་བྱ་སྟེ། དཔེར་ན། དགེ་བ་ལ་འགྱོད་ན་སྡིག་པ། སྡིག་པ་ལ་འགྱོད་ན་དགེ་བ། དགེ་བའི་འཕྲོར་གཉིད་ན་སྡིག་པ། སྡིག་པའི་འཕྲོར་</span><span class="front-title">གཉིད་ན་དགེ་བར་འགྱུར་བས་མཚོན་ནོ། །</span></p>
			<p id="_idParaDest-192" class="tibetan-sabche1"><span class="tibetan-sabche">གཉིས་པ་ལྡན་པ་མ་ཡིན་པའི་འདུ་བྱེད་བཤད་པ་ལ་གཉིས། ངོ་བོ་དང༌། དབྱེ་བའོ། །དང་པོ་༼ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">མཚུངས་པར་མི་ལྡན་འདུ་བྱེད་་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། སེམས་བྱུང་ལྟར་སེམས་དང་ལྷན་ཅིག་མཚུངས་པ་ལྔས་དམིགས་པ་ལ་འཇུག་པ་དང་མི་ལྡན་པས་མི་ལྡན་པ་དང༌། འདུས་བྱས་ཀྱི་གནས་སྐབས་ཡིན་</span><span class="front-title">པས་འདུ་བྱེད་ཅེས་བྱའོ། །འདི་ལའང་དབུས་པ་བློ་གསལ་སོགས་ནི་གཟུགས་དང་སེམས་དང་སེམས་ལས་བྱུང་བ་གསུམ་ལས་གཞན་པའི་གནས་སྐབས་སུ་འདོད། སྔ་མ་ཕལ་ཆེར་ནི་ཀརྨ་ཕྲིན་ལས་པས།</span><span class="tibetan-external-citations"> གཟུགས་དང་སེམས་དང་སེམས་ལས་བྱུང་བ་གསུམ་ལས་གཞན་མེད་ཀྱི་གནས་སྐབས་ཀྱི་ཆ་ལ་མིང་དུ་བཏགས་པ་གང་ཞིག་གཟུགས་སོགས་གསུམ་ལས་དེ་ཉིད་དང་གཞན་དུ་བརྗོད་དུ་མེད་པ་སྟེ། གདགས་གཞི་གཟུགས་སོགས་གསུམ་ལས་གུད་ན་རྫས་གཞན་དུ་གྲུབ་པའང་མ་ཡིན་ཞིང་ངོ་བོ་གཟུགས་སོགས་གསུམ་གྱི་ལྡོག་པ་དེ་ཉིད་ཀྱང་མ་ཡིན་པའོ། །དཔེར་ན་ཁུ་ཚུར་སོར་མོ་ལས་དེ་ཉིད་དང་གཞན་དུ་བརྗོད་དུ་མེད་པ་ལྟ་བུའོ་ཞེས་གསུང་ངོ༌། </span><span class="front-title">།ཞེས་སོ། །</span></p>
			<p id="_idParaDest-193" class="tibetan-sabche1"><span class="tibetan-sabche">གཉིས་པ་༼</span><span class="tibetan-sabche">དབྱེ་བ་༽ལ་གཉིས། ཉི་ཤུ་རྩ་གསུམ་དུ་དབྱེ་བ། སྡེ་ཚན་བརྒྱད་དུ་བསྡུ་བའོ། །དང་པོ་༼ཉི་ཤུ་རྩ་གསུམ་དུ་དབྱེ་བ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་ཉི་ཤུ་གསུམ། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། འདི་ལ་གནས་བཅུ་བསྟན་པའི་མདོར་མི་ལྡན་པའི་འདུ་བྱེད་བདུན་བརྒྱ་བཀའ་སྩལ་པ་དང༌། ཕུང་པོ་ལྔ་པར་གཞན་དུ་བསྟན་པ་སོགས་གྲངས་དང་གོ་རིམ་</span><span class="front-title">སྣ་ཚོགས་སུ་མཆིས་པ་ལས། མངོན་པ་གོང་མར་གཙོ་བོར་བསྡུས་པ་ལྟར་ན། </span><span class="tibetan-sabche">དང་པོ་</span><span class="front-title">ཐོབ་པ་ནི་དགེ་བ་དང་མི་དགེ་བ་སོགས་འདུ་བྱེད་ཀྱི་ཆོས་རྣམས་ཀྱི་གནས་སྐབས་ཀྱི་ཆ་ལ་བཏགས་ཡོད་དེ་བྱེ་བྲག་སྨྲ་བ་རྫས་ཡོད་དུ་འདོད། </span><span class="tibetan-sabche">གཉིས་པ་</span><span class="front-title">འདུ་ཤེས་མེད་པའི་སྙོམས་འཇུག་ནི། བསམ་གཏན་བཞི་པའི་དངོས་གཞིའི་སེམས་ལ་བརྟེན་ནས་སེམས་སེམས་བྱུང་རྒྱུན་གཏན་པ་མ་ཡིན་པ་རྣམ་ཤེས་ཚོགས་དྲུག་འགོག་པའི་མཚན་ཉིད་ཅན། </span><span class="tibetan-sabche">གསུམ་པ་</span><span class="front-title">འགོག་པའི་སྙོམས་འཇུག་ནི། ཞི་གནས་སྲིད་རྩེའི་སེམས་དང་ལྷག་མཐོང་ཐེག་དམན་འཕགས་པའི་རྒྱུད་ཀྱི་ཟག་མེད་ཀྱི་ཤེས་རབ་གང་ཡང་རུང་བ་ལ་བརྟེན་ནས་སེམས་སེམས་བྱུང་རྒྱུན་གཏན་པ་མ་ཡིན་པ་རྣམ་ཤེས་ཚོགས་དྲུག་དང༌། རྒྱུན་གཏན་པ་ཉོན་ཡིད་འགོག་པའི་མཚན་ཉིད་ཅན། </span><span class="tibetan-sabche">བཞི་པ་</span><span class="front-title">འདུ་ཤེས་མེད་པ་ནི། བསམ་གཏན་བཞི་པའི་གནས་གཞན་འབྲས་བུ་ཆེ་</span><span class="front-title">བའི་བྱེ་བྲག་བསམ་གཏན་བཞི་པའི་སེམས་ལས་ཚོར་འདུ་མངོན་གྱུར་པ་སྐྱེས་ཐོབ་ཀྱིས་འགོག་པའི་མཚན་ཉིད་ཅན། འདི་ནི་འདུ་ཤེས་སྐྱེས་ན་འཆི་འཕོ་སྟེ། འཆི་ཁར་ཐར་པ་ལ་སྐུར་འདེབས་ཀྱི་ལོག་ལྟ་སྐྱེ་བས་ལྷ་ཚེ་རིང་པོ་ཞེས་མི་ཁོམ་པའི་གནས་སོ། </span><span class="tibetan-sabche">།ལྔ་པ་</span><span class="front-title">སྲོག་གི་དབང་པོ་ནི། སྐྱེ་བ་སྔ་མ་ལ་བྱས་པའི་ལས་གསུམ་གྱིས་འཕང་བའི་ལོ་བརྒྱའམ་སྟོང་ངམ་བསྐལ་པ་འདི་ཙམ་ཞེས་གནས་པའི་དུས་ངེས་པ་ཅན་ཏེ་འདུ་བྱེད་ཀུན་གཞི་ཉིད་འགྲོ་བ་རིས་མཐུན་གཅིག་ཏུ་གནས་པའི་དུས་ངེས་པ་ལ་འཚོ་བར་བྱེད་པ། </span><span class="tibetan-sabche">དྲུག་པ་</span><span class="front-title">རིས་མཐུན་པ་ནི། ཁམས་གསུམ་པའི་སེམས་ཅན་དེ་དང་དེ་དག་གིས་གང་ལ་བདག་གི་དངོས་པོར་འཛིན་པ་ནི་ཕུང་པོ་ཡིན་ཞིང་དེ་ཉིད་འདོད་གཟུགས་སུ་ལྔ་དང་གཟུགས་མེད་དུ་བཞིའི་རྒྱུན་འདྲ་བའམ། ཡང་ན་འགྲོ་བ་དང་ལུས་ལ་སོགས་པ་ཐ་དད་པའི་སེམས་ཅན་གྱི་ལུས་ནང་ཕན་ཚུན་འདྲ་བ། </span><span class="tibetan-sabche">བདུན་པ་</span><span class="front-title">སྐྱེ་བ་ནི། ནང་གི་འདུ་བྱེད་ཀྱི་རྒྱུན་ཡོད་པ་སྐྱེ་བ་དང་སྐྱེ་བ་དོན་གཞན་བསལ་ནས་སྔར་མ་བྱུང་བ་ལས་གསར་དུ་བྱུང་བའི་ཆའོ། </span><span class="tibetan-sabche">།བརྒྱད་པ་</span><span class="front-title">རྒ་བ་ནི། རྒྱུན་དེ་ཉིད་སྐྱེ་སྲིད་ནས་འཆི་སྲིད་ཀྱི་བར་དུ་བྱིས་པ་དང་གཞོན་ནུ་དང་ལང་ཚོ་དང་དར་བབ་དང་རྒས་འཁོགས་ཞེས་པ་སོགས་སྔ་ཕྱིའི་གནས་སྐབས་གཞན་དང་གཞན་དུ་འགྱུར་བའི་ཆའོ། </span><span class="tibetan-sabche">།དགུ་པ་</span><span class="front-title">གནས་པ་ནི། རྒྱུན་དེ་ཉིད་སྐྱེས་ནས་མ་ཤིའི་བར་དུ་མི་འཇིག་པར་ཡོད་པའོ། </span><span class="tibetan-sabche">།བཅུ་པ་</span><span class="front-title">མི་རྟག་པ་ནི། རྒྱུན་དེ་ཉིད་སྔར་ཡོད་པ་འཇིག་ཅིང་ཆད་དེ་འཆི་བའོ། </span><span class="tibetan-sabche">།བཅུ་གཅིག་པ་</span><span class="front-title">མིང་གི་ཚོགས་ནི། ཤེས་བྱའི་ཆོས་ཕུང་སོགས་ཀྱི་ངོ་བོ་ཉིད་བརྗོད་དུ་མེད་ཀྱང་མིག་དང་རྣ་བ་ཞེས་སོགས་ཚོགས་དང་ལྷ་དང་མི་ཞེས་སོགས་གང་ཟག་གི་ངོ་བོ་ཉིད་དུ་སྒྲོ་བཏགས་ནས་བརྗོད་པའི་ཚིག་བླ་དྭགས་ཏེ། བརྡས་ཐ་སྙད་འདོགས་པའི་གནས་སྐབས་ལ་བློ་གཞོལ་བར་བྱེད་པས་མིང་ཞེས་བྱ་</span><span class="front-title">ཞིང༌། དེ་ཉིད་ཀྱང་ཡི་གེ་དུ་མའམ་རང་གི་རིགས་འདྲ་དུ་མ་འདུས་པས་ན་ཚོགས་སོ། །བཅུ་གཅིག་པ་ཚིག་གི་ཚོགས་ནི། ཆོས་རྣམས་ཀྱི་ཁྱད་པར་བརྗོད་དུ་མེད་ཀྱང་འདུ་བྱེད་ཐམས་ཅད་མི་རྟག་པའོ། །ཞེས་སོགས་ཁྱད་པར་དུ་སྒྲོ་བཏགས་ནས་བརྗོད་པ་སྟེ། འདིས་ཁྱད་པར་གྱི་དོན་ཤེས་པར་བྱེད་པས་ན་ཚིག་ཅེས་བྱ་ཞིང་ཚོགས་སྔར་བཞིན་ནོ། </span><span class="tibetan-sabche">།བཅུ་གསུམ་པ་</span><span class="front-title">ཡི་གེའི་ཚོགས་ནི། གང་དག་ཕན་ཚུན་འདུས་པ་ལས་མིང་ཚིག་གཉིས་ཀ་འབྱུང་བའི་གནས་སུ་གྱུར་པ་སྟེ། སྒྲའི་རྡུལ་ཕྲན་ནམ་རིགས་འདྲ་འདུས་པས་ཚོགས་སོ། </span><span class="tibetan-sabche">།བཅུ་བཞི་པ་</span><span class="front-title">སོ་སོའི་སྐྱེ་བོ་ནི། མི་དགེ་བ་ལས་རིང་དུ་སོང་བ་འཕགས་པའི་ཆོས་མ་ཐོབ་ཅིང༌། ཁམས་གསུམ་ན་སྤྱོད་པའི་ས་བོན་གང་ཡང་མ་སྤངས་པའི་ལས་སོ་སོའི་དབང་གིས་འགྲོ་བ་སོ་སོ་ཐ་དད་དུ་སྐྱེ་བའོ། </span><span class="tibetan-sabche">།བཅོ་ལྔ་པ་</span><span class="front-title">འཇུག་པ་ནི། སྐད་ཅིག་དང་བར་ཆད་པ་ལ་དེ་མི་རུང་བས་རྒྱུ་འབྲས་ཀྱི་</span><span class="front-title">གནས་སྐབས་ཀྱི་རྒྱུན་བར་མི་ཆད་པར་འབྱུང་བའོ། </span><span class="tibetan-sabche">།བཅུ་དྲུག་པ་</span><span class="front-title">སོ་སོ་ངེས་པ་ནི། རྒྱུ་དགེ་མི་དགེ་ཐ་དད་དང་ལས་འབྲས་བུ་འདོད་མི་འདོད་ཐ་དད་པར་འབྱུང་བར་ཆོས་ཉིད་ཀྱིས་ངེས་པའོ། </span><span class="tibetan-sabche">།བཅུ་བདུན་པ་</span><span class="front-title">འབྱོར་འབྲེལ་བ་ནི། སྦྱིན་པ་ལས་ལོངས་སྤྱོད་དང་ཐོས་པ་ལས་ཤེས་རབ་ལྟ་བུ་རྒྱུ་འབྲས་མཐུན་ཞིང་འོས་པར་རིགས་པས་ཐོབ་པར་འབྱུང་བའོ། </span><span class="tibetan-sabche">།བཅོ་བརྒྱད་པ་</span><span class="front-title">མགྱོགས་པ་ནི། རྒྱུ་འབྲས་ཀྱི་ཁྱད་པར་འཕྲལ་ལ་སྐྱེ་ཞིང་འཇིག་པའི་ཚུལ་གྱིས་མྱུར་ཞིང་སྐྱེན་པར་འབྱུང་བའི་གནས་སྐབས་སོ། </span><span class="tibetan-sabche">།བཅུ་དགུ་པ་</span><span class="front-title">གོ་རིམ་ནི། ཅིག་ཅར་མི་འབྱུང་བའི་རྒྱུ་འབྲས་རེ་རེ་ནས་སྔ་མའི་རྗེས་སུ་ཕྱི་མ་འབྱུང་བའོ། </span><span class="tibetan-sabche">།ཉི་ཤུ་པ་</span><span class="front-title">དུས་ནི། རྒྱུ་དང་འབྲས་བུ་བྱུང་ནས་འགགས་པ་འདས་པ་དང༌། མ་བྱུང་བ་ནི་མ་འོངས་པ་དང༌། བྱུང་བ་མ་འགག་པ་ནི་ད་ལྟ་བའོ། </span><span class="tibetan-sabche">།ཉེར་གཅིག་པ་</span><span class="front-title">ཡུལ་ནི། ཕྱོགས་བཅུ་ཐམས་ཅད་ན་གཟུགས་ཅན་གྱིས་བསྡུས་པའི་</span><span class="front-title">རྒྱུ་དང་འབྲས་བུ་ཡོད་པ་ཉིད་དོ། </span><span class="tibetan-sabche">།ཉེར་གཉིས་པ་</span><span class="front-title">གྲངས་ནི། ཐ་མི་དད་པ་གཅིག་པུ་ལ་མི་འཐད་པས་འདུ་བྱེད་རྣམས་ཀྱི་སོ་སོར་ཐ་དད་པར་གནས་པའི་ཆའོ། </span><span class="tibetan-sabche">།ཉེར་གསུམ་པ་</span><span class="front-title">ཚོགས་པ་ནི། དབང་ཤེས་བསྐྱེད་པ་ལ་ཡུལ་དབང་ཡིད་ལ་བྱེད་པ་གསུམ་ཚོགས་པ་ལྟ་བུ་རྒྱུ་འབྲས་སུ་འབྲེལ་བར་འབྱུང་བའི་རྐྱེན་མཐའ་དག་འདུས་པའོ། །</span></p>
			<p id="_idParaDest-194" class="tibetan-sabche1"><span class="tibetan-sabche">གཉིས་པ་༼སྡེ་ཚན་བརྒྱད་དུ་བསྡུ་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འཕེལ་འགྲིབ་རིག་མེད་གནས་འདྲ་མཚན་ཉིད་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐ་སྙད་མ་ཐོབ་རྒྱུ་འབྲས་ཆར་བཏགས་ཕྱིར། །</span></p>
			<p class="tibetan-root-text_tibetan-root-text-last-line"><span class="tibetan-root-text">དེ་དག་སྡེ་ཚན་བརྒྱད་དུ་འདུ་བ་ཡིན། །</span></p>
			<p class="basic-paragraph" lang="en-US" xml:lang="en-US"><span class="tibetan-commentary1">ཉེར་གསུམ་པོ་དེ་ལས་དང་པོ་ནི་འཕེལ་འགྲིབ་ཀྱི་ཆ་ལ་བཏགས་པ། གཉིས་པ་</span><span class="tibetan-commentary1">གསུམ་པ་བཞི་པ་གསུམ་ནི་ཤེས་རིག་མེད་པའི་ཆ་ལ་བཏགས་པ། ལྔ་པ་ནི་གནས་པའི་ཆ་ལ། དྲུག་པ་ནི་འདྲ་བའི་ཆ་ལ། བདུན་པ་སོགས་བཞི་ནི་མཚན་ཉིད་ཀྱི་ཆ་ལ། བཅུ་གཅིག་པ་སོགས་གསུམ་ནི་ཐ་སྙད་ཀྱི་ཆ་ལ། བཅུ་བཞི་པ་ནི་མ་ཐོབ་པའི་ཆ་ལ། བཅོ་ལྔ་པ་སོགས་དགུ་ནི་རྒྱུ་འབྲས་ཀྱི་གནས་སྐབས་ཀྱི་ཆ་ལ་བཏགས་པའི་ཕྱིར། དེ་དག་ཐམས་ཅད་སྡེ་ཚན་བརྒྱད་དུའང་འདུ་བ་ཡིན་ནོ། །</span></p>
			<p id="_idParaDest-195" class="tibetan-sabche1"><span class="tibetan-sabche">ལྔ་པ་རྣམ་ཤེས་ཀྱི་ཕུང་པོ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སེམས་ཡིད་རྣམ་པར་ཤེས་པ་ཚོགས་བརྒྱད་དེ། །</span></p>
			<p class="tibetan-commentary-non-indent"><span class="front-title">དེའང་སེམས་ཡིད་རྣམ་ཤེས་གསུམ་པོ་བྱེ་མདོ་གཉིས་ཀྱིས་ཚོགས་དྲུག་གི་སྤྱི་སྒྲར་</span><span class="front-title">འདོད། དབུ་སེམས་གཉིས་ཀྱིས་ཀྱང་ཕལ་པར་བསྟན་པའམ་སྒྲ་ཡངས་པའི་དབང་དུ་ན་ཚོགས་བརྒྱད་ཀྱི་སྤྱི་སྒྲར་སྦྱོར་ཏེ། མཚན་ཉིད་ནི། ཡུལ་གྱི་ངོ་བོ་རྣམ་པར་རིག་ཅིང་ཤེས་པར་བྱེད་པས་རང་རང་གི་དམིགས་པའི་ངོ་བོ་སོ་སོར་རྟོག་པའི་བདག་ཉིད་ཅན་གྱི་སེམས་སོ། །གཙོ་བོར་བསྟན་པའམ་སྒྲ་དོག་པའི་དབང་དུ་ནི་གསུམ་པོ་སོ་སོར་སྦྱར་ཏེ། ༼༡༽ ཕུང་ཁམས་སྐྱེ་མཆེད་ཐམས་ཅད་ཀྱི་བག་ཆགས་སམ་ས་བོན་བསགས་པ་དང་སྣ་ཚོགས་ལ་དམིགས་པ་དང་དོན་ལ་སེམས་པས་ན་སེམས་སུ་བཞག་པ་གང་ཡིན་པ་དེ་ནི་ཀུན་གཞིའི་རྣམ་ཤེས་ཁོ་ན་དང༌། ༼༢༽ ཤེས་པ་གང་ཞིག་དུས་རྟག་ཏུ་གསལ་བའི་རྣམ་པར་ངའོ་སྙམ་ཡིད་ལ་བྱེད་པའི་ང་རྒྱལ་གྱིས་ཁེངས་པ་དང་ལྡན་པས་རློམ་སེམས་ཤིང་ངར་སེམས་པའི་བདག་ཉིད་ཅན་ཡིན་པས་ན་ཡིད་དུ་བཞག་པ་གང་ཡིན་པ་དེ་ནི་ཉོན་མོངས་ཅན་གྱི་ཡིད་ཁོ་ན་དང༌། ༼༣༽ བྱེ་བྲག་སྣ་ཚོགས་</span><span class="front-title">ལ་གསལ་བར་དམིགས་ཏེ་ཡུལ་བྱེ་བྲག་སོ་སོར་འཇུག་པས་ན་རྣམ་ཤེས་སུ་བཞག་པ་གང་ཡིན་པ་དེ་ནི་འཇུག་ཤེས་ཚོགས་དྲུག་ཁོ་ན་ལ་བྱ་སྟེ། རྒྱན་སྟུག་པས། </span><span class="tibetan-external-citations">སེམས་ནི་ཀུན་གཞིའི་རྣམ་པར་ཤེས། །ངར་སེམས་བདག་ཉིད་ཡིད་ཡིན་ནོ། །གང་ཞིག་ཡུལ་ལ་འཛིན་བྱེད་པ། །དེ་ནི་རྣམ་པར་ཤེས་ཞེས་བྱ། </span><span class="front-title">།ཞེས་སོ། །</span></p>
			<p id="_idParaDest-196" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གསུམ། སེམས་ཀུན་གཞི། ཡིད་ཉོན་ཡིད། རྣམ་ཤེས་ཚོགས་དྲུག་བཤད་པའོ། །དང་པོ་༼སེམས་ཀུན་གཞི་༽ལ་ལྔ། མཚན་ཉིད། མཚན་གཞི། དམིགས་རྣམ། འཇུག་ལྡོག ས་བོན་གྱི་ཆ་ལས་འཕྲོས་པའི་བག་ཆགས་བཤད་པའོ། །དང་པོ་༼</span><span class="tibetan-sabche">མཚད་ཉིད་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཀུན་གཞིའི་རྣམ་ཤེས་མ་བསྒྲིབས་ལུང་མ་བསྟན། །</span></p>
			<p class="tibetan-root-text_tibetan-root-text-last-line"><span class="tibetan-root-text">བག་ཆགས་བགོ་གཞི་ས་བོན་རྣམ་སྨིན་ཆ། །</span></p>
			<p class="tibetan-commentary-non-indent"><span class="front-title">ཀུན་གཞིའི་རྣམ་པར་ཤེས་པ་ཐུན་མོང་སྤྱིའི་མཚན་ཉིད་ནི། མ་བསྒྲིབས་ལ་ལུང་དུ་མ་བསྟན་པའི་གཙོ་བོའི་རྣམ་ཤེས་གང་ཞིག་བག་ཆགས་ཀྱི་བགོ་གཞིར་གྱུར་པ་རྣམ་སྨིན་དང་ས་བོན་ཐམས་ཅད་ཇི་ལྟར་རིགས་པར་བསྟེན་ཞིང་དོན་གྱི་ངོ་བོ་རིག་པའོ། །ཆ་ཞེས་པའི་ཚིག་ཟུར་ལས། ས་བོན་གྱི་ཆའི་མཚན་ཉིད་ནི། ཀུན་གཞི་ལ་ཡོད་པའི་བག་ཆགས་གང་ཞིག་ཆོས་འབྲས་བུ་གཞན་སྐྱེ་བའི་རྒྱུའི་རྐྱེན་དུ་གནས་པ་རྣམ་སྨིན་གྱི་ཆའི་མཚན་ཉིད། ཐོག་མ་མེད་པའི་དུས་ཀྱི་བག་ཆགས་ལ་བརྟེན་ནས་ས་བོན་ཡོངས་སུ་སྨིན་པར་གྱུར་པའི་ཀུན་གཞི་ཞེས་པའོ། །དེ་དག་ཀྱང་ཆོས་ཕྱི་མ་ལ་ལྟོས་ཏེ་ས་བོན་དང༌། སྔ་མ་ལ་ལྟོས་ཏེ་རྣམ་སྨིན་དང༌། གཉིས་ཀ་དོན་གྱི་ངོ་བོ་རིག་པའི་ཆ་ནས་རྣམ་ཤེས་ཡིན་པས་གསུམ་གའང་ཀུན་གཞིའི་རྣམ་ཤེས་སུ་ངོ་བོ་གཅིག་གོ། །</span></p>
			<p id="_idParaDest-197" class="tibetan-sabche1"><span class="tibetan-sabche">གཉིས་པ་མཚན་གཞི་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">མི་གསལ་ཆ་ཕྲ་ཡུལ་སྣང་མཚུངས་པར་ལྡན། །</span></p>
			<p class="tibetan-commentary-non-indent"><span class="front-title">དེ་ལ་སྤྱིའི་མཚན་གཞི་ནི། ནང་ཉེར་ལེན་དང་ཕྱི་སྣོད་ཀྱི་འཇིག་རྟེན་ལ་དམིགས་ནས་རྣམ་པ་མི་གསལ་ཞིང་ཆ་ཕྲ་བས་ཡུལ་སྣང་བར་ནུས་ཙམ་པ། གྲོགས་ཀུན་འགྲོ་ལྔ་དང་ཁྱད་པར་ཚོར་བ་བཏང་སྙོམས་དང་མཚུངས་པར་ལྡན་པ། ངོ་བོ་ཉོན་མོངས་པས་མ་བསྒྲིབས་ཤིང་དགེ་མི་དགེ་གང་དུའང་ལུང་མ་བསྟན་པ་དུས་འཁོར་བ་ཇི་སྲིད་དུ་རྒྱུན་མི་འཆད་པར་འབྱུང་བའོ། །ས་བོན་གྱི་ཆའི་མཚན་གཞི་ནི། ཀུན་གཞི་དེ་ཉིད་ཆོས་ཅན་བསྐྱེད་པའི་ནུས་པ་བག་ཆགས་དང་ལྡན་པའི་ཆའོ། །རྣམ་སྨིན་གྱི་ཆའི་མཚན་གཞི་ནི། སྔོན་གྱི་ལས་ཟག་པ་དང་བཅས་པས་འཕངས་ཤིང་རྣམ་སྨིན་</span><span class="front-title">གྱི་ཆོས་དང་ལྡན་པའི་ཆའོ། །</span></p>
			<p id="_idParaDest-198" class="tibetan-sabche1"><span class="tibetan-sabche">གསུམ་པ་དམིགས་རྣམ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཟག་པ་ལེན་ཅིང་་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། ནང་གི་དམིགས་པ་ནི། མིང་གཞིའི་ཕུང་པོ་སོགས་ཟག་པ་ཉེ་བར་ལེན་པ་དང༌། ཕྱིའི་ནི་སྣོད་ཀྱི་འཇིག་རྟེན་དུ་སྣང་བ་སྟེ། གཟུགས་མེད་དུའང་ས་བོན་དང་མིང་གཞི་ཙམ་ལ་དམིགས་པའོ། །རྣམ་པ་ནི། ཡུལ་སྣང་བ་མ་ནུབ་ཙམ་ཡིན་ཡང་སྒྲོ་འདོགས་གཅོད་མི་ནུས་པས་མི་གསལ་ཞིང་མཐའ་གཅིག་ཏུ་མ་ངེས་པས་ཡུལ་ཡོངས་སུ་མ་ཆད་པའོ། །</span></p>
			<p id="_idParaDest-199" class="tibetan-sabche1"><span class="tibetan-sabche">བཞི་པ་འཇུག་ལྡོག་ལ་གཉིས་ཏེ། འཇུག་ཚུལ་དང༌། ལྡོག་ཚུལ་ལོ། །དང་པོ་༼འཇུག་ཚུལ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་ཁམས་གསུམ་བརྒྱུད་མར་འཇུག །</span></p>
			<p class="tibetan-commentary-non-indent"><span class="front-title">ཅེས་པ་སྟེ། འཇུག་པའི་ཡུལ་ནི་ཁམས་གསུམ་ལ་འཇུག་ཚུལ་བརྒྱུད་མར་འཇུག་པ་སྟེ། དེའང་དམིགས་པ་ཕྱི་དང་ནང་གི་ཡུལ་ལ་དམིགས་ནས་འཇུག་པ། མཚུངས་ལྡན་ཀུན་འགྲོ་ལྔ་ཁོ་ན་དང་འགྲོགས་ནས་འཇུག་པ། གཅིག་གིས་གཅིག་གི་རྐྱེན་བྱས་ནས་འཇུག་པ་ཀུན་གཞིའི་རྣམ་ཤེས་དང་འཇུག་པའི་རྣམ་ཤེས་ཕན་ཚུན་མདུང་ཁྱིམ་ལྟར་བརྟེན་པ། ལྷན་ཅིག་འཇུག་པ་འགོག་སྙོམས་མ་གཏོགས་སེམས་མེད་པའི་གནས་སྐབས་རྣམས་ན་ཉོན་ཡིད་དང་ལྷན་ཅིག་དང༌། ༼༡༽ གཟུགས་མེད་ན་ཡིད་དང་ཡིད་ཀྱི་རྣམ་ཤེས་གཉིས་དང་ལྷན་ཅིག་འཇུག་ལ། ༼༢༽ གཟུགས་ཁམས་ན་རྣམ་ཤེས་ལྔ་དང༌། ༼༣༽ འདོད་ཁམས་ན་རྐྱེན་ཇི་ལྟ་བར་ཚོགས་བདུན་དང༌། དེ་བཞིན་དུ། </span><span class="front-title">ཁམས་གང་དང་འགྲོ་བ་གང་ན་ཚོར་བ་གང་ཡོད་པ་དང༌། སེམས་བྱུང་དགེ་མི་དགེ་ལུང་མ་བསྟན་གང་ཡོད་པ་དང་ཡང་ཅི་རིགས་པར་ལྷན་ཅིག་འཇུག་སྟེ། དེ་རྣམས་དང་མཚུངས་པར་ལྡན་པ་ཞེས་ནི་མི་བྱའོ། །སྐྱེ་བ་བརྒྱུད་མར་འཇུག་པ་ནི་ཚེ་འདིའི་ཀུན་གཞི་ཟད་པ་ན་ལས་ཀྱི་བག་ཆགས་གཟུང་འཛིན་གྱི་བག་ཆགས་ཀྱིས་གསོས་ནས་ཕྱི་མའི་ཀུན་གཞི་འཇུག་ཅིང༌། དེ་ཉིད་ཟད་ནས་དེའི་ཡང་ཕྱི་མ་འཇུག་པ་སོགས་སོ། །</span></p>
			<p id="_idParaDest-200" class="tibetan-sabche1"><span class="tibetan-sabche">གཉིས་པ་ལྡོག་ཚུལ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྡོར་ཏིང་སྐྱེས་དང་དགྲ་བཅོམ་ཚེ་ན་ལྡོག །</span></p>
			<p class="tibetan-commentary-non-indent"><span class="front-title">ཀུན་གཞི་རྣམ་སྨིན་གྱི་ཆ་ཐེག་ཆེན་པའི་ལུགས་ཀྱིས་རྡོ་རྗེ་ལྟ་བུའི་ཏིང་ངེ་འཛིན་སྐྱེས་</span><span class="front-title">པའི་རྗེས་ཐོག་ཏུ་མེ་ལོང་ལྟ་བུའི་ཡེ་ཤེས་སུ་གནས་གྱུར་ནས་ལྡོག་པ་དང༌། ཐེག་དམན་གྱི་ལུགས་སུ་དགྲ་བཅོམ་ཐོབ་ནས་ཕུང་པོ་ལྷག་མ་མེད་པར་མྱ་ངན་ལས་འདས་པའི་ཚེ་ན་ལྡོག་ཅིང་དེའི་ཚེ་རིག་པའང་རྒྱུན་ཆད་པར་འདོད་པས་སོ། །ས་བོན་གྱི་ཆ་མི་དགེ་བ་རྣམས་ནི་དེ་དང་དེའི་གཉེན་པོ་སྐྱེས་ཤིང་བརྟན་པ་ན་ལྡོག་གོ། །འདི་ལ་མིང་གི་རྣམ་གྲངས་ཀྱང༌། ཐེག་ཆེན་ལ་གྲགས་པ་ཤེས་བྱ་ངོ་བོ་ཉིད་གསུམ་གྱི་གནས་ཡིན་པས་ན་ཤེས་བྱའི་གནས། ཡང་དང་ཡང་དུ་ཉིང་མཚམས་སྦྱོར་ཞིང་ལུས་ལེན་པ་དང་གནས་པར་བྱེད་པས་ན་ལེན་པའི་རྣམ་ཤེས། ས་བོན་ཐམས་ཅད་ཀྱི་རྟེན་བྱེད་པས་ན་ས་བོན་ཐམས་ཅད་པའི་རྣམ་ཤེས། སྔོན་གྱི་ལས་ཟག་པ་དང་བཅས་པ་ལས་ངེས་པར་སྨིན་ཞིང་སྐྱེས་པས་ན་རྣམ་པར་སྨིན་པའི་རྣམ་ཤེས། ཐུན་མོང་དུ་གྲགས་པ་འཁོར་འདས་ཐམས་ཅད་ཀྱི་གཞི་བྱེད་པས་ན་ཀུན་གཞིའི་རྣམ་</span><span class="front-title">ཤེས་རྣམས་སུ་གྲགས་ཤིང༌། ཐེག་དམན་པ་ལ་གྲགས་པའི་རྩ་བའི་རྣམ་ཤེས། འཁོར་བ་ཇི་སྲིད་པའི་ཕུང་པོ། སྲིད་པའི་ཡན་ལག་དང༌། རྣམ་པར་སྨིན་པའི་རྣམ་ཤེས་སོགས་ཀྱང་འདི་དང་དོན་གཅིག་པ་ཡིན་ནོ། །འདིའི་ངོ་བོ་ལ་དབྱེ་བ་མེད་ཀྱང་བག་ཆགས་ཀྱི་སྒོ་ནས་དབྱེ་བའི་མཚན་ཉིད་ཀྱང་མང་ཞིང༌། ལུང་རིགས་ཀྱི་སྒྲུབ་བྱེད་ཀྱང་གཏན་ལ་དབབ་པ་བསྡུ་བར་རྣམ་གྲངས་བརྒྱད་ལ་སོགས་པ་འབྱུང་ངོ༌། །</span></p>
			<p id="_idParaDest-201" class="tibetan-sabche1"><span class="tibetan-sabche">ལྔ་པ་ས་བོན་གྱི་ཆ་ལས་འཕྲོས་པའི་བག་ཆགས་བཤད་པ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བག་ཆགས་བགོ་གཞི་དགོད་བྱེད་ཚུལ་དང་དངོས། །</span></p>
			<p class="tibetan-commentary-non-indent"><span class="front-title">སྔར་བག་ཆགས་ལྡན་པ་ཞེས་བཤད་པའི་དོན་ཞིབ་མོར་དབྱེ་ན། </span><span class="tibetan-sabche">།༼གཉིས་པ་རྒྱས་བཤད་ལ།༽ གང་ལ་བགོ་གཞི། གང་གིས་དགོད་བྱེད། ཇི་ལྟར་བགོ་ཚུལ། བགོས་པའི་བག་ཆགས་དངོས་བཤད་པའོ། །དང་པོ་༼གང་ལ་བགོ་གཞི་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུན་བརྟན་མི་གསལ་བགོ་ནུས་དགོད་བྱེད་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">འབྲེལ་ཕྱིར་་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། རྒྱུན་བརྟན་པ་ཀུན་གཞི་ལ་བག་ཆགས་བགོ་བར་བྱ་བ་ཡིན་གྱི་མི་</span><span class="front-title">བརྟན་པ་ཚོགས་དྲུག་དང་ཕྱིའི་གཟུགས་ལ་མ་ཡིན། དགེ་མི་དགེ་ལུང་དུ་མ་བསྟན་ཞིང་སོ་སྐྱེ་ཉན་རང་སོགས་ཀྱིས་དམིགས་རྣམ་ངོ་བོ་སོགས་ཆེས་གསལ་པོར་མི་རིག་པ་ཀུན་གཞི་ལ་བག་ཆགས་བགོ་ཡི། དགེ་མི་དགེར་སྐྱེས་ཤིང་དམིགས་རྣམ་ངོ་བོ་སོགས་ཆེས་གསལ་བ་འཇུག་ཤེས་དྲུག་དང་ལུང་མ་བསྟན་ཡིན་ཀྱང་དམིགས་རྣམ་ཆེས་གསལ་ཞིང་མཐའ་གཅིག་ཏུ་ཆད་པས་ཉོན་ཡིད་ལ་མ་ཡིན་ནོ། །བགོ་བར་བྱ་ནུས་པས་འཛིན་ལ་མི་རྟག་པ་ཀུན་གཞི་ལ་བག་ཆགས་བགོ་ཡི། རྟག་པ་ནམ་མཁའ་དང་སོ་སོར་བརྟག་མིན་གྱི་འགོག་པ་སོགས་ལ་ནི་མ་ཡིན། དགོད་བྱེད་དང་རྒྱུད་གཅིག་ལ་དུས་མཉམ་དུ་འབྲེལ་བའི་ཀུན་གཞི་ལ་བག་ཆགས་བགོ་ཡི་ཐ་དད་པ་ལ་ནི་མ་ཡིན་ནོ། །</span></p>
			<p id="_idParaDest-202" class="tibetan-sabche1"><span class="tibetan-sabche">གཉིས་པ་གང་གིས་དགོད་བྱེད་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་ཚོགས་བདུན་འཁོར་བཅས་དགོད་བྱེད་ཉིད། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། བགོ་བྱ་ལ་ནུས་པ་འཇུག་ཏུ་རུང་བ་ཚོགས་བདུན་མཚུངས་ལྡན་དང་བཅས་པས་བགོ་སྟེ། ཚོགས་དྲུག་ཟག་བཅས་ཀྱི་དགེ་མི་དགེས་རྣམ་སྨིན་དང་རྒྱུ་མཐུན་གཉིས་ཀའི་བག་ཆགས་འཇོག་ཅིང༌། དེ་ལུང་མ་བསྟན་དང་ཉོན་ཡིད་ཀྱིས་རྒྱུ་མཐུན་གྱི་བག་ཆགས་འཇོག་གི་རྣམ་སྨིན་གྱི་མ་ཡིན་ནོ། །ལུས་ངག་གི་ལས་གཟུགས་ཅན་གྱིས་ནི་དངོས་སུ་བག་ཆགས་མི་བགོའང་དེའི་ཀུན་སློང་གི་སེམས་པས་བགོས་པས་འབྲས་བུ་འབྱིན་པར་འགྱུར་རོ། །</span></p>
			<p id="_idParaDest-203" class="tibetan-sabche1"><span class="tibetan-sabche">གསུམ་པ་ཇི་ལྟར་བགོ་བའི་ཚུལ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">འགག་ཀྱང་འབྲས་བུ་སྐྱེད་ནུས་་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། ཀུན་གཞི་དང་ཚོགས་བདུན་དགེ་མི་དགེ་ལུང་མ་བསྟ ན་དུ་སྐྱེས་པ་རྣམས་ཡུན་རིང་དུ་འགྲོགས་ཤིང་སྐྱེ་འགག་ལྷན་ཅིག་ཏུ་བྱས་པ་ལས། ཕྱིས་དགོད་བྱེད་ཀྱི་ཆོས་དེ་དག་འགག་ཀྱང་དེའི་རིགས་འདྲའམ་འབྲས་བུ་སྐྱེད་ནུས་པའི་བག་ཆགས་ཀྱི་རྒྱུན་ཀུན་གཞི་ལ་རྗེས་སུ་འཇུག་པའོ། །</span></p>
			<p id="_idParaDest-204" class="tibetan-sabche1"><span class="tibetan-sabche">བཞི་པ་བགོས་པའི་བག་ཆགས་ལ་ལྔ་སྟེ། མཚན་ཉིད། དབྱེ་བ། རང་བཞིན། གནས་ཚུལ། འཇོག་ཚུལ་ལོ། །དང་པོ་༼མཚན་ཉིད་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་བགོས་པ་ཡི། །</span></p>
			<p class="tibetan-root-text_tibetan-root-text-last-line"><span class="tibetan-root-text">རིགས་འདྲའི་རྒྱུ་མཐུན་གཞན་སྐྱེའི་རྣམ་པར་སྨིན། །</span></p>
			<p class="tibetan-commentary-non-indent"><span class="front-title">བགོས་པའི་བག་ཆགས་ཀྱི་མཚན་ཉིད་ནི། ཀུན་གཞི་ཆོས་དང་ལྷན་ཅིག་སྐྱེ་འགག་བྱས་པ་ལ་བརྟེན་ནས་ཆོས་དེ་དང་རིགས་འདྲ་བ་འབྱུང་བའི་ནུས་པ་ཁྱད་པར་ཅན་ནི་རྒྱུ་མཐུན་གྱི་བག་ཆགས། ཀུན་གཞི་ལ་ཆོས་གཞན་གྱིས་བགོས་པའི་ནུས་པ་ཆོས་གཞན་སྐྱེ་བའི་རྒྱུའི་རྐྱེན་དུ་གྱུར་པ་ནི་རྣམ་པར་སྨིན་པའི་བག་ཆགས་ཀྱི་མཚན་ཉིད་དོ། །</span></p>
			<p id="_idParaDest-205" class="tibetan-sabche1"><span class="tibetan-sabche">གཉིས་པ་དབྱེ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཕྱི་ནང་མི་གསལ་ཀུན་རྫོབ་དམ་པའི་དོན། །</span></p>
			<p class="tibetan-root-text_tibetan-root-text-last-line"><span class="tibetan-root-text">ས་བོན་རྣམ་དྲུག་་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། སཱ་ལི་སོགས་ཕྱིའི་ས་བོན། ཀུན་གཞི་ལ་ཡོད་པ་ནང་གི་ས་བོན། མི་གསལ་བ་གཉིས་ནི་དགེ་མི་དགེའམ་ཉོན་མོངས་རྣམ་བྱང་དུ་མི་གསལ་བ་ལུང་མ་བསྟན། ཕྱི་ཐ་སྙད་པའི་ཡུལ་ཀུན་རྫོབ། ནང་དཔྱད་བཟོད་ས་བོན་ཐམས་ཅད་ཀྱི་རྟེན་དོན་དམ་སྟེ་ས་བོན་རྣམ་པ་དྲུག་གོ །</span></p>
			<p id="_idParaDest-206" class="tibetan-sabche1"><span class="tibetan-sabche">གསུམ་པ་རང་བཞིན་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་རང་བཞིན་ལྔ་ཡི་གནས། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། ༼༡༽ ས་བོན་བག་ཆགས་དེའང་བྱུང་མ་ཐག་འཇིག་པ་སྐད་ཅིག་མ་དང༌། སྐད་ཅིག་གཞན་གྱིས་བར་མ་ཆོད་པར་དེ་མ་ཐག་འབྲས་བུ་སྐྱེད་པ་ལ་དགོངས་ནས་ལྷན་ཅིག་འབྱུང་བ་དང༌། ༼༢༽ དེའང་གཉེན་པོས་མ་བཅོམ་གྱི་བར་དུ་རྒྱུན་ཆགས་སུ་འབྱུང་བ་དང༌། ༼༣༽ བག་ཆགས་དུ་མ་ཅིག་ཅར་ཡོད་ཀྱང་སོ་སོར་ངེས་པ་ཁོ་ན་ལས་འབྱུང་བ་དང༌། ༼༤༽ དེའང་རྐྱེན་གང་ཉེ་བ་ལས་འབྱུང་བ་དང༌། ༼༥༽ ས་བོན་ཐོག་མེད་ནས་བརྒྱུད་དེ་འབྱུང་བའི་ཕྱིར་རང་གི་འབྲས་བུས་ས་བོན་ཡོད་པར་བསྒྲུབས་ཤིང༌། ས་བོན་གྱིས་ཀྱང་འབྲས་བུ་བསྒྲུབས་ཏེ་ཀུན་གཞི་ལས་ཀུན་གཞི་དང་སཱ་ལི་ལས་སཱ་ལི་འབྱུང་བ་བཞིན་ཏེ་རང་བཞིན་ལྔ་དང་མཚུངས་ལྡན་དུ་གནས་སོ། །ས་བོན་དང་རང་བཞིན་དེ་དག་ནི་ཕྱོགས་ཀྱི་གླང་པོའི་བཞེད་པའོ། །</span></p>
			<p id="_idParaDest-207" class="tibetan-sabche1"><span class="tibetan-sabche">བཞི་པ་གནས་ཚུལ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འཇོག་བྱེད་གང་གིས་བཞག་ཀྱང་ལུང་མ་བསྟན། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྫས་གཅིག་དེ་དང་གཞན་དུ་བརྗོད་དུ་མེད། །</span></p>
			<p class="tibetan-commentary-non-indent"><span class="front-title">བག་ཆགས་དེ་གང་གི་ངོ་བོར་གནས་ཤེ་ན། འཇོག་བྱེད་དགེ་མི་དགེ་ལུང་མ་བསྟན་གང་གིས་བཞག་ཀྱང་བག་ཆགས་ནི་ལུང་མ་བསྟན་ཉིད་དེ། ཀུན་གཞི་ལུང་མ་བསྟན་དང་རྫས་གཅིག་པའི་ཕྱིར་རོ། །འོ་ན་བག་ཆགས་སྣ་ཚོགས་མ་ཡིན་པ་དེ་ཆོས་སྣ་ཚོགས་ཀྱི་རྒྱུར་ཇི་ལྟར་རུང་ཞེ་ན། བག་ཆགས་ཀྱི་དུས་ན་སྣ་ཚོགས་སུ་མི་སྣང་ཡང་འབྲས་བུ་འགྲུབ་པའི་དུས་ན་ཆོས་སྣ་ཚོགས་སུ་འགྱུར་བ་ཉིད་དེ། འདི་ནི་ཐེག་ཆེན་ལ་ཟབ་ཅིང་ཕྲ་བའི་རྟེན་འབྲེལ་ཞེས་ཀྱང་བྱའོ། །དེ་ཉིད་གཅིག་དང་ཐ་དད་ཇི་ལྟར་གནས་པ་ནི། བག་ཆགས་དང་ཀུན་གཞི་རྫས་གཅིག་ཡིན་ན་ལུང་མ་བསྟན་དེ་ལས་ཕྱིས་དགེ་མི་དགེ་སྣ་ཚོགས་སུ་འབྱུང་བ་འགལ་ཞིང༌། ཐ་དད་ཡིན་ན་</span><span class="front-title">ས་བོན་རྣམས་ནི་སེམས་སེམས་བྱུང་ཡིན་པས་རྟེན་གཅིག་ལ་རྒྱུད་དུ་མར་ཐལ་བར་འགྱུར་རོ་སྙམ་ན། དེ་ལ་འཕགས་པས་དེ་ཉིད་དང་གཞན་དུ་བརྗོད་དུ་མེད་པར་གསུངས་ཤིང༌། བཤད་སྦྱར་དུ་མདོ་སྡེ་པས་དོན་གྱི་རྣམ་པ་འཛིན་པའི་བློ་དང་རྣམ་པ་དག་དེ་ཉིད་དང་གཞན་མ་ཡིན་པར་འདོད་པ་དཔེར་བྱས་ནས་བཤད་དེ། དེ་ལྟར་ན་བག་ཆགས་དང་ཀུན་གཞིའང་ལྡོག་པ་དེ་ཉིད་དུ་བརྗོད་དུ་མེད་ཅིང་རྫས་གཞན་དུ་ཡང་བརྗོད་དུ་མེད་པ་ཞེས་བྱའོ། །</span></p>
			<p id="_idParaDest-208" class="tibetan-sabche1"><span class="tibetan-sabche">ལྔ་པ་འཇོག་ཚུལ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གནས་པ་གསོ་དང་སྔོན་མེད་སྐྱེད་པས་འཇོག །</span></p>
			<p class="tibetan-commentary-non-indent"><span class="front-title">འདི་ལ་སློབ་དཔོན་རྣམས་ཀྱི་བཞེད་པ་ཐ་དད་ཡོད་ཀྱང༌། བག་ཆགས་ཀྱི་རིགས་ལ་</span><span class="front-title">བསམ་ན་འཁོར་བ་ཐོག་མ་མེད་པ་ནས་གོམས་པའི་ཕྱིར་གནས་པ་གསོས་འདེབས་པ་གཙོ་ཆེ་ཞིང༌། རྣམ་སྨིན་གྱི་བག་ཆགས་གསར་དུ་བྱུང་བ་དང་ཐོས་པའི་བག་ཆགས་གསར་དུ་བཞག་པ་ལྟ་བུ་སྔོན་མེད་གསར་དུ་སྐྱེད་པས་འཇོག་པ་གཉིས་ཀ་ཡོད་པ་སློབ་དཔོན་ཆོས་སྐྱོང་སོགས་བཞེད་དོ། །</span></p>
			<p id="_idParaDest-209" class="tibetan-sabche1"><span class="tibetan-sabche">གཉིས་པ་ཉོན་ཡིད་བཤད་པ་ལ་བཞི། མཚན་ཉིད། མཚན་གཞི། བྱེད་ལས། འཇུག་ལྡོག་གོ། །དང་པོ་༼མཚན་ཉིད་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ངར་འཛིན་བདག་ཉིད་བསྒྲིབས་ལ་ལུང་མ་བསྟན། །</span></p>
			<p class="tibetan-commentary-non-indent"><span class="front-title">ཀུན་གཞིའི་དོན་ཙམ་རིག་ཅིང་རབ་ཏུ་མ་ཞི་བ་ཡིད་བྱེད་ཀྱི་བདག་རྐྱེན་བྱེད་ནུས་ཀྱི་གཙོ་བོ་རྣམ་ཤེས་གང་ཞིགའཕགས་ལམ་མ་ཐོབ་ཀྱི་བར་དུ་ཀུན་གཞིའི་རྣམ་ཤེས་ལ་དམིགས་ནས་རྟག་ཏུ་ངར་འཛིན་པའི་བདག་ཉིད་ཡིད་ཀྱི་སའི་ཉོན་མོངས་པས་བསྒྲིབས་ལ་ལུང་དུ་མ་བསྟན་པའོ། །</span></p>
			<p id="_idParaDest-210" class="tibetan-sabche1"><span class="tibetan-sabche">གཉིས་པ་༼མཚན་གཞི་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཉོན་མོངས་བཞི་སོགས་མཚུངས་པར་ལྡན་པའི་ཡིད། །</span></p>
			<p class="tibetan-commentary-non-indent"><span class="front-title">བདག་ཏུ་རྨོངས་པ་དང༌། བདག་ཏུ་ལྟ་བ་དང༌། བདག་ལ་ཆགས་པ་དང༌། བདག་ཏུ་</span><span class="front-title">ང་རྒྱལ་བ་སྟེ་ཉོན་མོངས་པ་བཞི་དང༌། སོགས་ཁོངས་ནས་ཀུན་འགྲོ་ལྔ། བདག་ལྟ་ང་རྒྱལ་མ་རིག་ཐེ་ཚོམ་དགུ་དང་མཚུངས་པར་ལྡན་པའི་ངར་འཛིན་གྱི་ཡིད་གང་ཡིན་པའོ། །</span></p>
			<p id="_idParaDest-211" class="tibetan-sabche1"><span class="tibetan-sabche">གསུམ་པ་༼བྱེད་ལས་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཟག་པར་འཆིང་ཞིང་ས་བོན་འདེབས་པར་བྱེད། །</span></p>
			<p class="tibetan-commentary-non-indent"><span class="front-title">ཡིད་ཤེས་ཀྱི་བདག་རྐྱེན་བྱེད་ཅིང་ཚོགས་དྲུག་མཚན་མ་ལ་འཆིང་བའི་གནས་བྱས་ནས་ཟག་བཅས་ལ་འཆིང་བ་དང་ཀུན་གཞི་ལ་ས་བོན་འདེབས་པར་བྱེད་དོ། །</span></p>
			<p id="_idParaDest-212" class="tibetan-sabche1"><span class="tibetan-sabche">བཞི་པ་</span><span class="tibetan-sabche">༼འཇུག་ལྡོག་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཀུན་གཞིར་དམིགས་ནས་རྟག་འཇུག་འཕགས་ལ་ལྡོག །</span></p>
			<p class="tibetan-commentary-non-indent"><span class="front-title">ཉོན་ཡིད་མངོན་གྱུར་བ་འཁོར་བཅས་དེའང་དགྲ་བཅོམ་འཕགས་པའི་མཉམ་བཞག་དང༌། འགོག་པའི་སྙོམས་འཇུག་ལ་ཞུགས་པ། མི་སློབ་པའི་ས་རྣམས་སུ་མི་འབྱུང་ཞིང༌། སློབ་པ་དང་འགོག་སྙོམས་ཀྱི་རྗེས་ཐོབ་ཏུ་འབྱུང༌། གནས་སྐབས་དེ་དག་མ་གཏོགས་དགེ་མི་དགེ་ལུང་མ་བསྟན་གྱི་གནས་སྐབས་ཐམས་ཅད་དུ་ཀུན་གཞི་ལ་དམིགས་ནས་རྒྱུན་ལྡན་དུ་འཇུག་ཅིང་འཕགས་ས་ཐོབ་པ་ལ་ལྡོག་ཏེ། དེའང་དེའི་ཀུན་བརྟགས་ཀྱི་ཆ་དེ་ཐེག་ཆེན་མཐོང་ལམ་ས་དང་པོ་ནས་ལྡོག་ཅིང༌། </span><span class="front-title">དེའི་བག་ཆགས་སམ་ལྷན་སྐྱེས་ཀྱི་ཆ་དེ་ཐེག་ཆེན་སྒོམ་ལམ་ས་བརྒྱད་པར་གནས་གྱུར་པས་ལྡོག དེའི་བག་ལ་ཉལ་ཕྲ་ཞིང་ཕྲ་བ་དེ་ཀུན་གཞི་ལྡོག་པ་དང་དུས་མཚུངས་ཏེ་ས་བཅུ་རྒྱུན་མཐའ་ལའོ། །སངས་རྒྱས་ས་ན་གནས་གྱུར་མཐར་ཐུག་པ་མཉམ་པ་ཉིད་ཀྱི་ཡེ་ཤེས་སུ་འགྱུར་རོ། །འདིའི་སྒྲུབ་བྱེད་ལུང་མང་ཞིང་ཐེག་བསྡུས་ལས་རིགས་པའི་རྣམ་གྲངས་དྲུག་གསུངས་སོ། །འདི་ལས་འཕྲོས་པའི་ཞར་བྱུང་ནི། ཇི་སྐད་དུ།</span><span class="tibetan-external-citations"> དྲུག་པོ་འདས་མ་ཐག་པ་ཡི། །རྣམ་ཤེས་གང་ཡིན་དེ་ཡིད་དོ། </span><span class="front-title">།ཞེས་པ་ལྟར་རྣམ་ཤེས་ཚོགས་དྲུག་པོ་འགགས་མ་ཐག་པའི་ཡིད་ལ་རྗེ་རང་བྱུང་བས་དྲུག་པའི་ཡིད་ཅེས་ཐ་སྙད་མཛད་ཅིང༌། དེ་ནི་ཉོན་ཡིད་མིན་ཀྱང་ཡིད་ཅེས་རྣམ་གྲངས་སུ་གྲགས་ལ། ཁ་ཅིག་གིས་ཉོན་མོངས་ཅན་གྱི་ཡིད་ཀྱི་ཆོས་ཅན་དུ་གྱུར་པའི་ཡིད་</span><span class="front-title">ཅེས་ཀྱང་ཟེར། འཕགས་རྒྱུད་ཀྱི་ཟག་པ་མེད་པའི་ཡེ་ཤེས་དེའི་བདག་རྐྱེན་ཀྱང་དྲུག་པོ་འགགས་མ་ཐག་པའི་ཡིད་དེས་བྱེད་དགོས་པར་བཤད་དོ། །ཡང་སྐབས་འདིར་ཁ་ཅིག་གིས། སེམས་ཀྱི་གཙོ་བོ་ཀུན་གཞི། ཡིད་ལ་དོན་དམ་པའི་ཡིད་དང༌། གནས་སྐབས་པའི་ཡིད་གཉིས། སྔ་མ་ནི་ཉོན་ཡིད་དང༌། ཕྱི་མ་ནི་འཇུག་ཤེས་དྲུག་འགག་མ་ཐག་པའི་རྣམ་པར་ཤེས་པ་ཞེས་པའི་ཐ་སྙད་ཀྱང་བྱེད་དོ། །</span></p>
			<p id="_idParaDest-213" class="tibetan-sabche1"><span class="tibetan-sabche">གསུམ་པ་རྣམ་ཤེས་དྲུག་བཤད་པ་ལ་བཞི། ངོ་བོ། མཚན་ཉིད། གནས་ཡུལ་གྲོགས་གསུམ། བྱེད་ལས་འབྱུང་ཚུལ་དང་བཅས་པའོ། །དང་པོ་༼ངོ་བོ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འཇུག་པའི་ངོ་བོ་སྣང་ཡུལ་སྣ་ཚོགས་ལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དམིགས་པའི་རྣམ་ཤེས་རྐྱེན་བཞི་ལྡན་པར་སྐྱེ། །</span></p>
			<p class="tibetan-commentary-non-indent"><span class="front-title">འཇུག་པའི་རྣམ་ཤེས་ཀྱི་ངོ་བོ་ནི། སྤྱིར་ཡུལ་མི་འདྲ་བར་ཤེས་པའི་དོན་གྱིས་ན་རྣམ་ཤེས་སུ་བཞག་མོད་དེ་ཡང་སྣ་ཚོགས་སུ་སྣང་བའི་ཡུལ་སོ་སོ་ལ་དམིགས་ནས་རྣམ་པ་གསལ་པོ་ཡང་ཡང་འབྱུང་བས་འཇུག་པ་དང་ཡུལ་གྱི་ངོ་བོ་ལ་ཉེ་བར་དམིགས་པས་རྣམ་པར་ཤེས་པ་ཞེས་བྱ། དེ་ལ་མིག་གི་རྣམ་ཤེས་ནས་ཡིད་ཀྱི་རྣམ་ཤེས་བར་དྲུག དེ་རེ་རེའང་རྐྱེན་བཞི་བཞི་ལ་བརྟེན་ནས་སྐྱེ་བ་ལས། མིག་གི་རྣམ་པར་ཤེས་པའི་དམིགས་པའི་རྐྱེན་རང་ལས་ཕྱི་རོལ་ལྟ་བུར་སྣང་བའི་གཟུགས། བདག་རྐྱེན་མིག་གི་དབང་པོ། དེ་མ་ཐག་རྐྱེན་དེའི་སྔ་ལོགས་ཀྱི་ཡིད་བར་མ་ཆད། རྒྱུའི་རྐྱེན་ཀུན་གཞི་རྣམས་ལ་བརྟེན་ནས་གཟུགས་སོ་སོར་རྣམ་པར་རིག་པའི་མཚན་ཉིད་ཅན་</span><span class="front-title">གྱི་ཤེས་པ་སྐྱེ། དེ་བཞིན་དུ་རྣ་བ་སྣ་ལྕེ་ལུས་བཞི་ལའང་རྐྱེན་བཞི་སོ་སོར་སྦྱར་བ་དང༌། ཡིད་ཀྱི་རྣམ་ཤེས་ཀྱི་དམིགས་རྐྱེན་རང་ལས་ཐ་དད་ལྟ་བུར་སྣང་བའི་ཤེས་བྱའི་ཆོས། བདག་རྐྱེན་དམིགས་བསལ་མ་གཏོགས་ཉོན་ཡིད། དེ་མ་ཐག་རྐྱེན་དེའི་སྔ་ལོགས་ཀྱི་ཡིད་བྱེད། རྒྱུའི་རྐྱེན་ཀུན་གཞི་རྣམས་ལ་བརྟེན་ནས་ཆོས་སོ་སོར་རྣམ་པར་རིག་པའི་མཚན་ཉིད་ཅན་གྱི་ཡིད་ཤེས་སྐྱེ། དམིགས་བསལ་ནི། འཕགས་རྒྱུད་ཀྱི་ཟག་པ་མེད་པའི་ཡེ་ཤེས་དེའི་བདག་རྐྱེན་དྲུག་པ་འགགས་མ་ཐག་པའི་ཡིད་དེས་བྱེད་དགོས་སོ། །དེ་རྣམས་རང་རང་གི་ངོ་བོ་ལུང་མ་བསྟན་ཡིན་ཡང་གྲོགས་ཀྱི་དབང་གིས་དགེ་མི་དགེ་ལུང་མ་བསྟན་གསུམ་གར་སྐྱེར་རུང་བའོ། །</span></p>
			<p id="_idParaDest-214" class="tibetan-sabche1"><span class="tibetan-sabche">གཉིས་པ་༼མཚན་ཉིད་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">མཚན་ཉིད་བདག་རྐྱེན་ལ་བརྟེན་སྐྱེ་མཆེད་སྣང༌། །</span></p>
			<p class="tibetan-commentary-non-indent"><span class="front-title">དྲུག་པོ་དེ་དག་གི་མཚན་ཉིད་ཀྱང་བདག་རྐྱེན་མིག་དབང་ལ་བརྟེན་ནས་གཟུགས་ཀྱི་སྐྱེ་མཆེད་ཀྱི་རྣམ་པར་སྣང་བའི་དབང་ཤེས་ནི་མིག་ཤེས་ཀྱི་མཚན་ཉིད་ཡིན་པ་སོགས་དང༌། རང་གི་བདག་རྐྱེན་ཡིད་དབང་ལ་བརྟེན་ནས་རང་ཡུལ་ཆོས་ཀྱི་སྐྱེ་མཆེད་རིག་པའི་གཙོ་བོ་རྣམ་ཤེས་གང་ཞིག་ཉོན་ཡིད་ལས་རྫས་གཞན་པའོ། །ཞེས་པ་དྲུག་པ་ཡིད་ཀྱི་རྣམ་ཤེས་ཀྱི་མཚན་ཉིད་དོ། །</span></p>
			<p id="_idParaDest-215" class="tibetan-sabche1"><span class="tibetan-sabche">གསུམ་པ་༼གནས་ཡུལ་གྲོགས་གསུམ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དབང་པོའི་གནས་ལས་ཡུལ་དམིགས་གྲོགས་དང་ལྡན། །</span></p>
			<p class="tibetan-commentary-non-indent"><span class="front-title">གནས་ནི་སྤྱིར་ཐམས་ཅད་ཀྱིའང་ས་བོན་གྱི་གནས་ཀུན་གཞིའི་རྣམ་ཤེས། དེ་མ་ཐག་པའི་གནས་འགགས་མ་ཐག་པའི་ཡིད། ཡིད་ཤེས་ཀྱི་ལྷན་ཅིག་འབྱུང་བའི་གནས་ཉོན་ཡིད། ཆོགས་དྲུག་དགེ་མི་དགེར་བྱེད་པའི་གནས་འཁོར་སེམས་བྱུང་རྣམས། ཐམས་ཅད་ཟག་བཅས་སུ་བྱེད་པས་མཚན་མ་ལ་འཆིང་བའི་གནས་ཉོན་ཡིད་རྣམས་སོ། །བྱེ་བྲག་སྒོ་ལྔའི་ལྷན་ཅིག་འབྱུང་བའི་གནས་མིག་སོགས་རང་རང་གི་དབང་པོ་ལས། ཡུལ་གཟུགས་སྒྲ་དྲི་རོ་རེག་བྱ་ཆོས་ཏེ་དྲུག་ལ་དམིགས་ཤིང༌། གྲོགས་ཀུན་འགྲོ་ལྔ་སོགས་སེམས་སེམས་བྱུང་རྣམས་དང་ལྡན་པའོ། །</span></p>
			<p id="_idParaDest-216" class="tibetan-sabche1"><span class="tibetan-sabche">བཞི་པ་༼</span><span class="tibetan-sabche">བྱེད་ལས་འབྱུང་ཚུལ་དང་བཅས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བྱེད་ལས་དམིགས་པར་རྟོག་དང་ཉེར་སེམས་སོགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆུ་ལས་རླབས་བཞིན་རྐྱེན་དང་མཚུངས་པར་འབྱུང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཁྱད་པར་ཡིད་ཤེས་སེམས་མེད་པ་ཡི་སྐབས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལྔ་པོར་མ་གཏོགས་རྒྱུན་མི་འཆད་པ་སྟེ། །</span></p>
			<p class="tibetan-commentary-non-indent"><span class="front-title">དེ་དག་གི་བྱེད་ལས་ནི། རང་རང་གི་ཡུལ་འཛིན་པར་བྱེད་ལ། སྒོ་ལྔས་དགེ་བ་དང་ཉོན་མོངས་པ་ཅན་དང་ལས་ཀུན་ནས་སློང་བ་དང་སྡུག་མི་སྡུག་རྣམས་ཀྱི་རྗེས་སུ་འཇུག་པར་བྱེད་དོ། །ཡིད་ཤེས་ཀྱིས་དགེ་མི་དགེའི་ཆོས་དང་ལས་ལ་འཇུག་པར་བྱེད་ཅིང༌། རྣམ་ཤེས་གཞན་གྱིས་སྡུག་མི་སྡུག་གི་འབྲས་བུ་ཡོངས་སུ་འཛིན་པར་བྱེད་པ་ལ། ཁྱད་པར་ཡིད་ཀྱིས་ལས་འབྱུང་བའི་དོན། སྡོམ་ནི། </span><span class="tibetan-external-citations">དམིགས་པར་རྣམ་རྟོག་དམིགས་པར་ཉེ་བར་སེམས། །ར་རོ་སྨྱོ་དང་གཉིད་ལོག་སད་པར་བྱེད། །བརྒྱལ་དང་དེ་ལྡང་ལུས་ངག་ལས་ལ་འཇུག །ཆགས་བྲལ་དེ་ལས་ཉམས་བྱེད་དགེ་རྩ་རྣམས། །ཆད་དང་མཚམས་སྦྱོར་འཆི་འཕོ་སྐྱེ་བའོ། </span><span class="front-title">།ཞེས་པ་སོགས་བྱེད་དོ། །འབྱུང་ཚུལ་ནི། མདོ་སྡེ་པ་སོགས་དེ་མ་ཐག་རྐྱེན་མང་པོ་མེད་ཅིང་ཤེས་པ་གཅིག་</span><span class="front-title">གིས་མང་པོའི་དེ་མ་ཐག་རྐྱེན་བྱེད་མི་ནུས་པས་ཤེས་པ་རེ་རེ་ཁོ་ན་སྐྱེ་བར་འདོད་མོད། འདིར་ནི་ཤེས་པའི་དམིགས་རྐྱེན་སོ་སོར་ངེས་པ་ལྟར། དེ་མ་ཐག་རྐྱེན་སོ་སོར་ངེས་མི་དགོས་ཀྱི་དེ་མ་ཐག་རྐྱེན་གཅིག་ལས་ཀྱང་ཤེས་པ་དུ་མ་འབྱུང་བས། ཀུན་གཞི་དང་ལྷན་ཅིག་ཆུ་ལ་རླབས་བཞིན་དུ་རྐྱེན་ཇི་ལྟ་བར་རྣམ་ཤེས་གཅིག་ནས་མང་པོའི་བར་དུ་འབྱུང་བ་སུམ་ཅུ་པ་ལས་བཤད་པ་ལྟར་རོ། །ཁྱད་པར་ཡིད་ཤེས་ནི། འདུ་ཤེས་མེད་པའི་ལྷ་དང༌། སྙོམས་འཇུག་གཉིས། གཉིད་དང་བརྒྱལ་བ་སྟེ་སེམས་མེད་པའི་གནས་སྐབས་ལྔ་པོར་མ་གཏོགས་ཐམས་ཅད་དུ་རྒྱུན་མི་འཆད་པར་འབྱུང་བ་དང༌། དབང་ཤེས་ལྔ་ལའང་ལྟ་འདོད་མེད་པར་གཟུགས་མཐོང་བ་ལྟ་བུ་རྐྱེན་ཉེར་གནས་དང༌། ལྟ་འདོད་ནས་མཐོང་བ་ལྟ་བུ་ཡིད་སྔོན་སོང་གི་དབང་ཤེས་གཉིས་ཡོད་པར་མངོན་པ་བ་དག་འཆད་དོ། །</span></p>
			<p id="_idParaDest-217" class="tibetan-sabche1"><span class="tibetan-sabche">གསུམ་པ་མང་ཉུང་ལྡན་ཚུལ་མདོར་བསྡུ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འདོད་ན་གཟུགས་ཕུང་ལ་སོགས་ཐམས་ཅད་ལྡན། །</span></p>
			<p class="tibetan-root-text_tibetan-root-text-last-line"><span class="tibetan-root-text">གོང་མའི་ཁམས་ན་རིམ་གྱིས་ཉུང་བའོ། །</span></p>
			<p class="tibetan-commentary-non-indent"><span class="front-title">འདོད་ཁམས་ན་གཟུགས་ཕུང་དང༌། སོགས་ཁོངས་ནས་ཚོར་འདུ་རྣམ་ཤེས་ཐམས་ཅད་ལྡན་ཞིང༌། གཟུགས་དང་གཟུགས་མེད་དེ་གོང་མའི་ཁམས་དང་ཐེག་དམན་འཕགས་པ་སོགས་གོང་ནས་གོང་དུ་རིམ་གྱིས་ཉུང་བ་ནི་རགས་པ་སྤྱི་ཙམ་དུ་སྨོས་པ་ཡིན་ལ། མང་ལྡན་ཉུང་ལྡན་སོགས་འདི་དག་ལ་རྣམ་དབྱེ་ཞིབ་མོ་དུ་མ་ནི་འདིར་གོ་དཀའ་བ་དང་ཡི་གེས་འཇིགས་པས་ཆོས་མངོན་པའི་གཞུང་ལས་ཤེས་པར་བྱའོ། །</span></p>
			<p id="_idParaDest-218" class="tibetan-sabche1"><span class="tibetan-sabche">གཉིས་པ་ཁམས་ཀྱི་རྣམ་པར་གཞག་པ་ལ་གཉིས། ངོ་བོ་ངོས་བཟུང༌། ཕྱེ་བའི་རྣམ་གཞག་གོ། །དང་པོ་</span><span class="tibetan-sabche">༼ངོ་བོ་ངོས་བཟུང་༽ནི། </span></p>
			<p class="tibetan-root-text_tibetan-root-text-first-line"><span class="tibetan-root-text">ས་བོན་རང་མཚན་འཛིན་པའི་ཁམས་བཅོ་བརྒྱད། །</span></p>
			<p class="tibetan-root-text_tibetan-root-text-last-line"><span class="tibetan-root-text">ནང་དང་ཕྱི་རོལ་རྣམ་ཤེས་ཁམས་དྲུག་དྲུག །</span></p>
			<p class="tibetan-commentary-non-indent"><span class="front-title">དྷཱ་ཏུའི་སྒྲ་ལས་ས་བོན་འཛིན་པའམ་རང་གི་མཚན་ཉིད་འཛིན་པའི་དོན་གྱིས་ཁམས་ཞེས་བྱ་བ། དེའི་ངོ་བོ་ནི། མིག་སོགས་ནང་གི་ཁམས་དྲུག་གཟུགས་སོགས་ཕྱིའི་ཁམས་དྲུག་མིག་གི་རྣམ་པར་ཤེས་པ་སོགས་རྣམ་པར་ཤེས་པའི་ཁམས་དྲུག་སྟེ་བཅོ་བརྒྱད་དོ། །མཛོད་འགྲེལ་ལས།</span><span class="tibetan-external-citations"> དྷཱ་ཏུའི་ཁམས་ཀྱི་སྒྲ་ནི་གོ་ཏྲ་ཞེས་རིགས་ཀྱི་དོན་དུ་འགྱུར་ཏེ། དཔེར་ན་ས་ཕྱོགས་འགའ་ཞིག་ལ་གསེར་དངུལ་ཟངས་ལྕགས་སོགས་ཀྱི་རིགས་མང་པོ་ཡོད་པ་ལ་དེ་དང་དེའི་ཁམས་སམ་འབྱུང་ཁུངས་ཞེས་བརྗོད་པ་</span><span class="tibetan-external-citations">བཞིན་དུ་རྟེན་ལུས་དང་རྒྱུད་སེམས་སེམས་བྱུང་གི་རྒྱུན་གཅིག་ལ་རིགས་སམ་ཁམས་བཅོ་བརྒྱད་ཡོད་པས་ཁམས་བཅོ་བརྒྱད་ཅེས་བྱའོ། </span><span class="front-title">།ཞེས་བཤད་དོ། </span><span class="tibetan-external-citations">།དེ་དག་ཀྱང་ཡུལ་སོ་སོ་ལ་སྤྱོད་པ་ན་བྱེད་པ་མེད་ལ་རང་གི་མཚན་ཉིད་འཛིན་པའམ་ཉེར་སྤྱོད་འཛིན་པའམ་ས་བོན་འཛིན་པས་མིག་སོགས་ནང་གི་ཁམས། ཡུལ་སོ་སོའི་མཚན་ཉིད་འཛིན་པས་གཟུགས་སོགས་ཕྱིའི་ཁམས། དབང་པོ་ལ་བརྟེན་ནས་ཡུལ་གྱི་ངོ་བོ་རྣམ་པར་རིག་པའི་རང་མཚན་འཛིན་པས་རྣམ་པར་ཤེས་པའི་ཁམས་ཏེ། སོ་སོའི་མཚན་ཉིད་སའི་དངོས་གཞི་ལས་རྒྱས་པར་བཤད་དོ། །</span></p>
			<p id="_idParaDest-219" class="tibetan-sabche1"><span class="tibetan-sabche">གཉིས་པ་ཕྱེ་བའི་རྣམ་གཞག་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཕུང་པོས་བསྡུས་དང་མ་བསྡུས་ཆོས་ཁམས་སོ། །</span></p>
			<p class="tibetan-commentary-non-indent"><span class="front-title">ཁམས་ཐམས་ཅད་མདོར་བསྡུ་ན། ཕུང་པོས་བསྡུས་པའི་ཁམས་དང༌། དེས་མ་བསྡུས་པའི་ཁམས། ཁྱད་པར་ཆོས་ཁམས་ཏེ་གསུམ་མོ། །</span></p>
			<p id="_idParaDest-220" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གསུམ། བསྡུས། མ་བསྡུས། ཆོས་ཁམས་སོ། །དང་པོ་༼བསྡུས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གཟུགས་ཕུང་དབང་ཡུལ་གཟུགས་ཅན་ཁམས་བཅུ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆོས་སྐྱེའི་ཕྱོགས་གཅིག་དང་བཅས་གཟུགས་ཀྱིས་བསྡུས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚོར་འདུ་བྱེད་གསུམ་ཡིད་ཀྱི་ཡུལ་ཡིན་ཕྱིར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆོས་སྐྱེའི་ཁམས་ཀྱི་ཕྱོགས་གཅིག་ཆོས་ཀྱིས་བསྡུས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྣམ་ཤེས་ཕུང་པོ་ཚོགས་དྲུག་ཉོན་ཡིད་བཅས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྣམ་ཤེས་ཁམས་བདུན་ཞེས་བྱ་སེམས་ཀྱིས་བསྡུས། །</span></p>
			<p class="tibetan-commentary-non-indent"><span class="front-title">ཕུང་པོའི་སྐབས་སུ་གཟུགས་ཀྱི་ཕུང་པོ་ཞེས་གཅིག་ཏུ་བསྟན་པ་དེ་ནི་ཁམས་ཀྱི་སྐབས་སུ་གཟུགས་ཅན་གྱི་ཁམས་བཅུ་ཞེས་བྱ་སྟེ། མིག་སོགས་དབང་པོ་གཟུགས་ཅན་ལྔའི་ཁམས་དང་གཟུགས་སོགས་ཡུལ་གཟུགས་ཅན་ལྔའི་ཁམས་ཏེ་བཅུ། ཆོས་ཀྱི་སྐྱེ་མཆེད་པའི་གཟུགས་བསྡུས་པ་ལས་གྱུར་པའི་གཟུགས་སོགས་ལྔ་ལས་ཁམས་ཀྱི་ཕྱོགས་གཅིག་སྟེ་ཕྱེད་དང་བཅུ་གཅིག་པོ་གཟུགས་ཀྱིས་བསྡུས་པའོ། །ཕུང་པོའི་སྐབས་སུ་ཚོར་བའི་ཕུང་པོ་དང་འདུ་ཤེས་ཀྱི་ཕུང་པོ་དང་འདུ་བྱེད་ཀྱི་ཕུང་པོ་ཞེས་</span><span class="front-title">གསུམ་དུ་བསྟན་པ་གང་ཡིན་པ་དེ་དག་ཁམས་ཀྱི་སྐབས་སུ་ཡིད་ཁོ་ནའི་ཡུལ་ཡིན་པའི་ཕྱིར་ཆོས་ཀྱི་སྐྱེ་མཆེད་པའི་ཁམས་ཀྱི་ཕྱོགས་གཅིག་ཏུ་འཇོག་པ་ཆོས་ཀྱིས་བསྡུས་པའོ། །ཕུང་པོའི་སྐབས་སུ་རྣམ་པར་ཤེས་པའི་ཕུང་པོ་ཞེས་གཅིག་ཏུ་བསྟན་པ་གང་ཡིན་པ་དེ་ནི་ཁམས་ཀྱི་སྐབས་སུ། མིག་ཤེས་ནས་ཡིད་ཤེས་ཀྱི་ཁམས་ཀྱི་བར་ཚོགས་དྲུག་དང་ཉོན་ཡིད་ཀྱི་ཁམས་བཅས་རྣམ་པར་ཤེས་པའི་ཁམས་བདུན་ཞེས་བྱ་སྟེ། དེའང་ཉན་ཐོས་པའི་ལུགས་ཀྱི་དྲུག་པོ་འགགས་མ་ཐག་པ་ནི་ཚོགས་དྲུག་ལས་གུད་ན་མེད་ཀྱང་ཡིད་ཤེས་ཀྱི་གནས་བསྟན་པའི་ཕྱིར་ཡིད་ཀྱི་ཁམས་སུ་བཞག་ཅིང༌། ཐེག་ཆེན་པའི་ལུགས་ཀྱི་ཡིད་ཀྱི་ཁམས་ནི་ཉོན་ཡིད་ཡིན་ལ། ཀུན་གཞིའང་བདུན་ཀའི་ས་བོན་ཡིན་པས་དེ་རྣམས་ཀྱི་ཤུགས་ལ་བསྟན་པ་སྟེ་སེམས་ཀྱིས་བསྡུས་པའོ། །</span></p>
			<p id="_idParaDest-221" class="tibetan-sabche1"><span class="tibetan-sabche">གཉིས་པ་༼མ་བསྡུས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུ་རྐྱེན་ཚོགས་མིན་ཕུང་པོས་མ་བསྡུས་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆོས་ཁམས་ཕྱོགས་གཅིག་འདུས་མ་བྱས་པའི་ཁམས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་བཞིན་ཉིད་གསུམ་ནམ་མཁའ་འགོག་པ་གཉིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">མི་གཡོ་བ་དང་ཚོར་འདུ་བཀག་པ་བརྒྱད། །</span></p>
			<p class="tibetan-commentary-non-indent"><span class="front-title">ཕུང་པོ་ལྔས་མ་བསྡུས་པའི་ཁམས་ཡོད་དམ་ཞེ་ན་ཡོད་དེ། ཆོས་གང་ཞིག་རྒྱུ་རྐྱེན་གྱིས་མ་བསྐྱེད་ཅིང་འདས་པ་ལ་སོགས་པ་གཅིག་ཏུ་ཚོགས་ནས་སྤུངས་པའི་དོན་ཅན་མ་ཡིན་པའི་ཕྱིར་ཕུང་པོ་ལྔ་ཡིས་མ་བསྡུས་པ་ཆོས་ཁམས་ཀྱི་ཕྱོགས་གཅིག་ཏུ་གཏོགས་པའི་འདུས་མ་བྱས་ཀྱི་ཁམས་ཞེས་བྱ་བ་རྣམས་ཏེ། དེའང་ཕུང་པོ་ལྔ་པར་</span><span class="front-title">འདུས་མ་བྱས་བཞིར་བཤད་པ་སོགས་བཞེད་ཚུལ་ཐ་དད་པ་ཡོད་ཀྱང༌། ལུགས་འདིར་བརྒྱད་དུ་གསུངས་ཏེ། དེ་བཞིན་ཉིད་གསུམ། ནམ་མཁའ། སོ་སོར་བརྟགས་མིན་གྱི་འགོག་པ། སོ་སོར་བརྟགས་འགོག མི་གཡོ་བ། འདུ་ཤེས་དང་ཚོར་བ་འགོག་པ་རྣམས་སོ། །དེ་ལ་དང་པོ་གསུམ་ནི། ཆོས་ཉིད་ལ་ཁྱད་པར་མེད་ཀྱང་ཆོས་ཅན་རྟེན་ཐ་དད་པའི་སྒོ་ནས་གསུམ་དུ་བཞག་པ་སྟེ། འདི་ལྟར་ཆོས་དགེ་བ་རྣམས་ཀྱི་དེ་བཞིན་ཉིད། ཆོས་མི་དགེ་བ་རྣམས་ཀྱི་དེ་བཞིན་ཉིད། ལུང་མ་བསྟན་རྣམས་ཀྱི་དེ་བཞིན་ཉིད་དེ་གསུམ་མོ། །དེ་དག་གི་ངོ་བོ་ནི་དགེ་མི་དགེ་ལུང་མ་བསྟན་རང་རང་ལ་ཡོད་པའི་ཆོས་ཉིད་དེ། རྟག་གཅིག་རང་དབང་ཅན་ལ་སོགས་པའི་བདག་གོ་ཞེས་གཟུང་བ་གང་ཟག་གི་བདག་དང༌། གཟུང་བ་དང་འཛིན་པའི་ཆོས་སུ་བརྟགས་</span><span class="front-title">པ་ཆོས་ཀྱི་བདག་གཉིས་ཀས་སྟོང་པས་བདག་མེད་པ་གཉིས་ཀྱི་ངོ་བོར་གྱུར་པའོ། །དེ་བཞིན་ཉིད་དེའི་མིང་གི་རྣམ་གྲངས་ཀྱང་སྟོང་པ་ཉིད་དང༌། མཚན་མ་མེད་པ་དང༌། ཡང་དག་པའི་མཐའ་དང༌། དོན་དམ་པ་དང༌། ཆོས་ཀྱི་དབྱིངས་ཞེས་པ་ལ་སོགས་རྣམ་གྲངས་དུ་མ་འབྱུང་ངོ༌། །བཞི་པ་ནམ་མཁའ་ནི། གཟུགས་ཁོ་ན་ལས་བཟློག་པས་གཟུགས་ཀྱི་དངོས་པོ་མེད་པའི་མཚན་ཉིད་ཅན་གྱི་ཆོས་གང་ཞིག་ཡིད་ཀྱི་རྣམ་པར་ཤེས་པའི་ཡུལ་དུ་གྱུར་པ། ཐོགས་བཅས་ཀྱི་གཟུགས་སྐྱེ་འཇིག་སོགས་ཀྱི་གོ་འབྱེད་པ་སྟེ། དེའང་འགྲོ་འོང་གི་སྒོ་ནས་གོ་འབྱེད་པ་ནི་མིན་གྱི་ཐོགས་བཅས་ཀྱི་གཟུགས་འབྱུང་བའི་གོ་མ་བཀག་ཙམ་ལ་དེ་སྐད་ཅེས་བྱའོ། །ལྔ་པ་སོ་སོར་བརྟགས་མིན་གྱི་འགོག་པ་ནི། གང་རྒྱུ་དང་རྐྱེན་མ་ཚང་བའི་སྒོ་ནས་དགག་བྱ་དེ་རེ་ཞིག་ལ་དེའི་ས་བོན་ནམ་བག་ལ་ཉལ་མ་བཅོམ་ཞིང༌། སྤངས་པ་སླར་མི་ལྡོག་པར་</span><span class="front-title">མ་བྱས་པས་གཏན་དུ་བྲལ་བ་མིན་པ་སྟེ། དཔེར་ན་མིག་ཤེས་གཟུགས་ལ་ཡེངས་པ་ན་རྣམ་པར་ཤེས་པ་གཞན་མ་སྐྱེས་པ་ལྟ་བུའོ། །དྲུག་པ་སོ་སོར་བརྟགས་པའི་འགོག་པ་ནི། གང་གཉེན་པོ་ཟག་མེད་ཀྱི་ལམ་རྒྱུད་ལ་སྐྱེས་པ་ན་རང་རང་གི་སྤང་བྱ་མ་ལུས་པ་འགོག་ལ། དེ་ནི་གཉེན་པོ་གང་དང་གང་བྱུང་བས་ཉོན་མོངས་པ་དང་དེ་ཡི་ས་བོན་བག་ལ་ཉལ་ལེགས་པར་བཅོམ་ཞིང་སྤངས་པས་སླར་མི་ལྡོག་པར་བྱས་པས་སྤང་བྱ་དང་གཏན་དུ་བྲལ་བའོ། །བདུན་པ་མི་གཡོ་བ་ནི། འཇིག་རྟེན་པའི་བསམ་གཏན་གསུམ་པ་མན་ཆད་ཀྱི་འདོད་ཆགས་དང་བྲལ་ལ་ཚོར་བ་བདེ་སྡུག་མ་ལུས་པ་འགོག་པས་སྐྱོན་བརྒྱད་ཀྱིས་མི་གཡོ་ཞིང་ཁྱད་པར་འགྱུར་བྱེད་བདེ་སྡུག་གི་མི་གཡོ་བས་ན་མི་གཡོ་བ་ཞེས་བྱ་སྟེ། རྟོག་དཔྱོད་གཉིས། དབུགས་དབྱུང་རྔུབ་གཉིས། བདེ་སྡུག་གཉིས། ཡིད་བདེ་ཡིད་མི་བདེ་གཉིས་ཏེ་བརྒྱད་དོ། །བརྒྱད་པ་</span><span class="front-title">འདུ་ཤེས་དང་ཚོར་བ་འགོག་པ་ནི། ཅི་ཡང་མེད་པའི་སྐྱེ་མཆེད་མན་ཆད་ཀྱི་འདོད་ཆགས་དང་བྲལ་ལ། སྲིད་རྩེ་ལས་ཀྱང་སྤང་བྱ་ཅི་རིགས་པ་སྤངས་ནས་གྱེན་དུ་བསྐྱོད་པའི་འདུ་ཤེས་དང་ཚོར་བ་བཏང་སྙོམས་ཀྱང་ཞི་བར་གནས་པ་འཐོབ་པར་བྱའོ་སྙམ་པའི་འདུ་ཤེས་སྔོན་དུ་བཏང་བས་ཚོགས་དྲུག་དང་ཉོན་ཡིད་འགོག་པའོ། །དེ་རྣམས་ཀྱི་མེད་དགག་གི་ཆ་ནི་འདུས་མ་བྱས་དང༌། ཐོབ་པ་གང་ཡིན་པ་ཡིད་ཀྱི་ཆོས་སུ་སོང་བས་ཆོས་ཀྱི་སྐྱེ་མཆེད་པའི་ཁམས་ཞེས་བྱའོ། །</span></p>
			<p id="_idParaDest-222" class="tibetan-sabche1"><span class="tibetan-sabche">གསུམ་པ་ཁྱད་པར་ཆོས་ཁམས་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འདུས་བྱས་འདུས་མ་བྱས་དངོས་བརྒྱད་གཉིས་དག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བསྡོམས་པ་ཡིད་ཤེས་ཁོ་ནའི་སྤྱོད་ཡུལ་ཕྱིར། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཁྱད་པར་ཆོས་ཁམས་ཞེས་སུ་རྣམ་པར་གཞག །</span></p>
			<p class="tibetan-commentary-non-indent"><span class="front-title">སྔར་བཤད་ཟིན་པའི་བསྡུས་པ་ལས་གྱུར་པའི་གཟུགས་སོགས་རྣམ་པ་ལྔ་གང་ཡིན་པ་དང༌། ཚོར་བ་དང་འདུ་ཤེས་དང་འདུ་བྱེད་ཀྱི་ཕུང་པོ་གསུམ་སྟེ་འདུས་བྱས་བརྒྱད་དང༌། འདུས་མ་བྱས་ཀྱི་དངོས་པོ་བརྒྱད་དེ། གཉིས་པོ་གཅིག་ཏུ་བསྡོམས་པ་རྣམ་པ་བཅུ་དྲུག་གི་བདག་ཉིད་ནི་ཡིད་ཤེས་ཁོ་ནའི་སྤྱོད་ཡུལ་ཡིན་པའི་ཕྱིར་ཁྱད་པར་ཆོས་ཁམས་ཞེས་ལོགས་སུ་རྣམ་པར་གཞག་གོ། །</span></p>
			<p id="_idParaDest-223" class="tibetan-sabche1"><span class="tibetan-sabche">གསུམ་པ་སྐྱེ་མཆེད་ཀྱི་རྣམ་གཞག་ལ་གཉིས། ངོ་བོ་ངོས་བཟུང༌། བསྡུས་ཚུལ་གྱི་དབྱེ་བའོ། །དང་པོ་༼ངོ་བོ་ངོས་བཟུང་བ་༽ནི། </span></p>
			<p class="tibetan-root-text_tibetan-root-text-first-line"><span class="tibetan-root-text">རྣམ་ཤེས་སྐྱེ་བའི་སྒོ་ལས་ཡུལ་གཞན་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཆེད་པའི་མིག་གཟུགས་ལ་སོགས་བཅུ་གཉིས་ཏེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྟེན་དང་དེ་མ་ཐག་རྐྱེན་ནང་དང་ནི། །</span></p>
			<p class="tibetan-root-text_tibetan-root-text-last-line"><span class="tibetan-root-text">དམིགས་རྐྱེན་ཕྱི་རོལ་སྐྱེ་ཞིང་མཆེད་པའི་སྒོ། །</span></p>
			<p class="tibetan-commentary-non-indent"><span class="front-title">ཉེར་སྤྱོད་རྣམ་པར་ཤེས་པ་སྐྱེ་བའི་སྒོ་ལས་ཡུལ་གཞན་ལ་མཆེད་པར་བྱེད་པའི་དོན་གྱིས་ན་སྐྱེ་མཆེད་ཅེས་བྱ་བའོ། །དེའང་མིག་སོགས་ནང་གི་སྐྱེ་མཆེད་དྲུག་གཟུགས་སོགས་ཕྱིའི་སྐྱེ་མཆེད་དྲུག་སྟེ་བཅུ་གཉིས་སོ། །མཛོད་འགྲེལ་ལས། </span><span class="tibetan-external-citations">ཨཱ་ཡ་ཏ་ན་ཞེས་པ་སྐྱེ་མཆེད་ཀྱི་སྒྲ་ནི་ཨཱ་ཡ་དྭཱ་ཞེས་སྐྱེ་བའི་སྒོའི་དོན་ཏེ། གང་ལ་བརྟེན་ནས་སེམས་དང་སེམས་བྱུང་རྣམས་སྐྱེ་ཞིང་མཆེད་པ་སྟེ་རྒྱས་པའི་སྒོར་འགྱུར་བའི་ཕྱིར་སྐྱེ་མཆེད་ཅེས་བྱའོ། </span><span class="front-title">།ཞེས་སོ། །དེའང་སོ་སོར་ཞིབ་མོར་སྦྱར་ན། རྟེན་གྱི་ཆ་ནས་མིག་ཤེས་སྐྱེ་བའི་སྒོ་བྱེད་པ་མིག་གི་སྐྱེ་མཆེད་དང༌། དམིགས་པའི་ཆ་ནས་མིག་</span><span class="front-title">ཤེས་སྐྱེ་བའི་སྒོ་བྱེད་པ་གཟུགས་ཀྱི་སྐྱེ་མཆེད། དེ་བཞིན་དུ་རྟེན་དང་དམིགས་པའི་ཆ་ནས་རང་རང་གི་རྣམ་ཤེས་སྐྱེ་བའི་སྒོ་བྱེད་པས་ལྷག་མ་ཀུན་ལའང་སྦྱར་ཞིང༌། ཁྱད་པར་མཚུངས་པ་དེ་མ་ཐག་རྐྱེན་གྱི་ཆ་ནས་ཡིད་ཤེས་སྐྱེ་བའི་སྒོ་བྱེད་པ་ཡིད་ཀྱི་སྐྱེ་མཆེད་དང༌། དམིགས་རྐྱེན་གྱི་ཆ་ནས་ཡིད་ཤེས་སྐྱེ་བའི་སྒོ་བྱེད་པས་ཆོས་ཀྱི་སྐྱེ་མཆེད་རྣམས་སུ་ཤེས་པར་བྱ་སྟེ། མདོར་ན་རྟེན་དང་དེ་མ་ཐག་རྐྱེན་ནང་དང༌། དམིགས་རྐྱེན་གྱི་ཆ་ནས་ཕྱི་རོལ་དུ་རྣམ་ཤེས་སྐྱེ་ཞིང་མཆེད་པའི་སྒོར་གྱུར་པའོ། །འདིར་དང་པོ་བཅུ་ཀ་གཟུགས་ཡིན་ཀྱང་མིག་གི་ཡུལ་ཁོ་ན་ལ་གཟུགས་ཞེས་པ་དང༌། བཅུ་གཉིས་པོ་ཐམས་ཅད་ཆོས་ཡིན་ཀྱང་ཡིད་ཡུལ་ཁོ་ན་ལ་ཆོས་སུ་བརྗོད་པ་ཅི་ཞེ་ན། གཞན་རྣམས་ལ་མིང་སོ་སོར་བཏགས་པས་བྱེ་བྲག་གཅིག་ལ་གོ་བའི་དོན་དང༌། བསྟན་དུ་ཡོད་ཅིང་ཐོགས་པ་དང་བཅས་པས་གཟུགས་ཀྱི་གཙོ་བོ་ཡིན་པའི་</span><span class="front-title">ཕྱིར་མིག་གི་ཡུལ་ཁོ་ན་ལ་གཟུགས་ཞེས་བྱ་ཞིང༌། སྔ་མ་ལྟར་བྱེ་བྲག་གི་དོན་དང༌། ཚོར་བ་སོགས་ཆོས་མང་པོ་འདུས་པ་དང༌། ཆོས་ཀྱི་མཆོག་མྱ་ངན་ལས་འདས་པའང་བསྡུས་པའི་ཕྱིར་ཡིད་ཀྱི་ཡུལ་ཁོ་ན་ལ་ཆོས་ཞེས་བརྗོད་པ་ཡིན་ནོ། །</span></p>
			<p id="_idParaDest-224" class="tibetan-sabche1"><span class="tibetan-sabche">གཉིས་པ་བསྡུས་ཚུལ་གྱི་དབྱེ་བ་ལ་གསུམ། གཟུགས་ཀྱིས་བསྡུས་པ། སེམས་ཀྱིས་བསྡུས་པ། ཆོས་ཀྱིས་བསྡུས་པའོ། །དང་པོ་༼གཟུགས་ཀྱིས་བསྡུས་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གཟུགས་ཅན་སྐྱེ་མཆེད་བཅུ་ནི་ཁམས་དང་འདྲ། །</span></p>
			<p class="tibetan-commentary-non-indent"><span class="front-title">གཟུགས་ཅན་སྐྱེ་མཆེད་བཅུ་ནི་གོང་སྨོས་ཁམས་ཀྱི་མིང་སྤོས་པ་ཙམ་ལས་དོན་མཚུངས་པས་དེ་དང་བསྡུ་ཚུལ་འདྲ་སྟེ། དེའང་ཁམས་ཀྱི་སྐབས་སུ་དབང་པོ་ལྔ་དང་ཡུལ་ལྔ་སྟེ་གཟུགས་ཅན་གྱི་ཁམས་བཅུ་པོ་བསྟན་པ་གང་ཡིན་པ་དེ་དག་ཉིད་ལ་སྐྱེ་མཆེད་ཀྱི་སྐབས་སུའང་གཟུགས་ཅན་གྱི་སྐྱེ་མཆེད་བཅུ་ཞེས་བྱའོ། །</span></p>
			<p id="_idParaDest-225" class="tibetan-sabche1"><span class="tibetan-sabche">གཉིས་པ་༼སེམས་ཀྱིས་བསྡུས་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྣམ་ཤེས་ཁམས་བདུན་ཡིད་ཀྱི་སྐྱེ་མཆེད་དེ། །</span></p>
			<p class="tibetan-commentary-non-indent"><span class="front-title">ཁམས་ཀྱི་སྐབས་སུ་རྣམ་པར་ཤེས་པའི་ཁམས་བདུན་དུ་ཕྱེ་ནས་བསྟན་པ་གང་ཡིན་པ་དེ་ནི་སྐྱེ་མཆེད་ཀྱི་སྐབས་སུ་ཡིད་ཀྱི་སྐྱེ་མཆེད་ཅེས་བྱ་བ་གཅིག་ཏུ་འདུས་</span><span class="front-title">པ་ཉིད་དོ། །</span></p>
			<p id="_idParaDest-226" class="tibetan-sabche1"><span class="tibetan-sabche">གསུམ་པ་༼ཆོས་ཀྱིས་བསྡུས་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཆོས་ཁམས་བཅུ་དྲུག་ཆོས་ཀྱི་སྐྱེ་མཆེད་དོ། །</span></p>
			<p class="tibetan-commentary-non-indent"><span class="front-title">ཁམས་ཀྱི་སྐབས་སུ་ཆོས་ཀྱི་ཁམས་ལ་རྣམ་པ་བཅུ་དྲུག་ཏུ་བསྟན་པ་གང་ཡིན་པ་དེ་ནི་སྐྱེ་མཆེད་ཀྱི་སྐབས་སུ་ཆོས་ཀྱི་སྐྱེ་མཆེད་ཅེས་གཅིག་ཏུ་བསྟན་པའོ། །</span></p>
			<p id="_idParaDest-227" class="tibetan-sabche1"><span class="tibetan-sabche">གཉིས་པ་དེ་དག་གི་དོན་བསྡུ་མངོན་པ་འོག་མའི་ལུགས་ལྟར་བཤད་པ་ལ་གསུམ། དོན་སྡུད་པ་དང་འབྲེལ་བའི་མདོར་བསྟན། དེའི་རྒྱས་བཤད། དེ་དག་གི་</span><span class="tibetan-sabche">དོན་བསྡུའོ། །དང་པོ་༼དོན་སྡུད་པ་དང་འབྲེལ་བའི་མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྣང་བ་གཟུགས་དང་གཙོ་སེམས་འཁོར་སེམས་བྱུང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལྡན་མིན་འདུ་བྱེད་འདུས་མ་བྱས་པ་སྟེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཉན་ཐོས་པ་རྣམས་ཤེས་བྱ་གཞི་ལྔར་བསྡུ། །</span></p>
			<p class="tibetan-commentary-non-indent"><span class="front-title">ཕུང་ཁམས་སྐྱེ་མཆེད་ཀྱི་ཆར་ཕྱེ་བའི་ཆོས་འདི་དག་ཐམས་ཅད་གཙོ་བོ་རིགས་བསྡུས་པའི་དབང་དུ་བྱས་ན་ཤེས་བྱ་གཞི་ལྔར་བསྡུ་བར་ཆོས་མངོན་པ་ནས་གསུངས་ཏེ། ལྔ་གང་ཞེ་ན། སྣང་བ་གཟུགས་ཀྱི་གཞི། གཙོ་བོ་སེམས་ཀྱི་གཞི། འཁོར་</span><span class="front-title">སེམས་བྱུང་གི་གཞི། གནས་སྐབས་ལྡན་པ་མ་ཡིན་པའི་འདུ་བྱེད་ཀྱི་གཞི། དགག་པ་འདུས་མ་བྱས་ཀྱི་གཞི་སྟེ། ཉན་ཐོས་པ་རྣམས་ནི་ཤེས་བྱ་ཐམས་ཅད་གཞི་ལྔ་པོ་འདིར་བསྡུ་བར་འདོད་དོ། །ཟི་ལུང་པཎ་ཆེན་གྱིས། གཞི་ལྔ་བྱེ་བྲག་སྨྲ་བ་ཁོ་ནའི་ལུགས་སུ་བཞག་པ་མི་འཐད་དེ་མངོན་པ་ཀུན་བཏུས་ལས་གསལ་བར་བཤད་པའི་ཕྱིར་ཞེས་གསུངས་སོ། །</span></p>
			<p id="_idParaDest-228" class="tibetan-sabche1"><span class="tibetan-sabche">གཉིས་པ་༼དེའི་རྒྱས་བཤད་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དབང་པོ་དོན་ལྔ་རྣམ་རིག་བྱེད་མིན་གཟུགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚོགས་དྲུག་སེམས་དང་དགེ་བའི་ས་མང་བཅུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཉོན་མོངས་ས་དྲུག་མི་དགེའི་ས་པ་གཉིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆུང་ངུའི་ས་བཅུ་མ་ངེས་ས་པ་བརྒྱད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བསྡོམས་པས་སེམས་བྱུང་བཞི་བཅུ་རྩ་དྲུག་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལྡན་མིན་འདུ་བྱེད་བཅུ་བཞི་ཆ་དང་བཅས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ནམ་མཁའ་འགོག་གཉིས་འདུས་མ་བྱས་པའོ། །</span></p>
			<p class="tibetan-commentary-non-indent"><span class="front-title">འདི་དག་གི་དོན་གོང་དུ་རྒྱས་པར་སྨོས་ཟིན་ཀྱང་མངོན་པ་གོང་འོག་རྣམ་གཞག་མི་མཚུངས་ལ། མཛོད་ཀྱི་ལུགས་ནི་ཉན་ཐོས་ཀྱི་ལུགས་ཇི་བཞིན་པ་ཡིན་པས་དེའི་ཚུལ་ཕྱོགས་མཚོན་ཙམ་ཡང་ཞར་བྱུང་དུ་རྟོགས་པར་འདོད་ནས། འདིར་ཅུང་ཟད་སྨོས་པ་སྟེ།</span></p>
			<p id="_idParaDest-229" class="tibetan-sabche1"><span class="tibetan-sabche">དེ་ལ་དང་པོ་སྣང་བ་གཟུགས་ཀྱི་གཞི་ནི།</span></p>
			<p class="tibetan-commentary-non-indent"><span class="front-title">དབང་པོ་ལྔ། དོན་ལྔ། རྣམ་</span><span class="front-title">པར་རིག་བྱེད་མ་ཡིན་པའི་གཟུགས་ཏེ་རྫས་བཅུ་གཅིག དབང་པོ་ལྔ་ནི་སྔར་དང་འདྲ། དོན་ལྔ་ལས།</span><span class="tibetan-external-citations"> མིག་གི་ཡུལ་གཟུགས་ཀྱི་སྐྱེ་མཆེད་ལ་ཁ་དོག་དང་དབྱིབས་ཀྱི་གཟུགས་གཉིས། དེ་ལས་དབྱེ་ན་ཉི་ཤུ་སྟེ། སྔོ་སེར་དཀར་དམར་སྣང་མུན་སྤྲིན། །དུ་བ་རྡུལ་དང་ཁུག་རྣ་ཉི། །གྲིབ་མ་རིང་ཐུང་ལྷམ་པ་ཟླུམ། །མཐོ་དམའ་ཕྱ་ལེ་ཕྱ་ལེ་མིན། །དང་པོ་བཅུ་གཉིས་ཁ་དོག་ཡིན། །བཞི་ནི་རྩ་བ་བརྒྱད་བྱེ་བྲག །ཐ་མ་བརྒྱད་ནི་དབྱིབས་ཀྱི་གཟུགས། </span><span class="front-title">།ཞེས་སོ། །སྒྲ་ལ་ཟིན་མ་ཟིན་གྱི་སྒྲ་གཉིས། དེ་རེ་རེ་ལ་དོན་རྗོད་པར་བྱེད་པ་དང་དེ་ལས་བཟློག་པ་རེ་རེ་སྟེ་བཞི། དེ་རེ་རེ་ལ་ཡིད་དུ་འོང་བ་དང་མི་འོང་བ་རེ་རེ་སྟེ་བརྒྱད། དྲི་ཞིམ་པ་དང་ང་བ་གཉིས། རེ་རེའང་མཉམ་པ་དང་མི་མཉམ་པ་གཉིས་སུ་ཕྱེ་བས་བཞི། རོ་མངར་སྐྱུར་ལན་ཚྭ་ཁ་ཚ་བསྐ་བ་སྟེ་ངོ་བོ་དྲུག རེག་རྒྱུའི་རེག་བྱ་འབྱུང་བཞི་དང་འབྲས་བུའི་རེག་བྱ་འཇམ་</span><span class="front-title">རྩུབ་ལྕི་ཡང་བཀྲེས་སྐོམ་གྲང་བ་སྟེ་བཅུ་གཅིགརིག་མིན་གྱི་གཟུགས་ནི། ཆོས་ཀྱི་སྐྱེ་མཆེད་པའི་གཟུགས་གང་ཞིག་རྣམ་པར་རིག་བྱེད་དང་ཏིང་ངེ་འཛིན་གང་རུང་ལས་སྐྱེས་ཤིང་དགེ་མི་དགེ་གང་རུང་ཡིན་པ་ནི་རིག་མིན་སྤྱིའི་མཚན་ཉིད། དེ་ལ་དབྱེ་ན་རྣམ་རིག་ལས་བྱུང་བ་དང༌། ཏིང་ངེ་འཛིན་ལས་བྱུང་བ་གཉིས། སྔ་མ་ལ་སྡོམ་སྡོམ་མིན་བར་མ་གསུམ། ཕྱི་མ་ལ་བསམ་གཏན་དང་ཟག་མེད་ཀྱི་སྡོམ་པ་གཉིས་ཏེ། དེའང་སྡོམ་པ་ནི་དགེ་བ་དང༌། སྡོམ་མིན་ནི་མི་དགེ་བ། བར་མ་ནི་དགེ་མི་དགེ་གང་རུང་ངོ༌། །དེ་དག་གི་རྒྱུ་འབྱུང་བ་ཆེན་པོ་བཞི་ནི་གོང་དང་འདྲའོ། །</span></p>
			<p id="_idParaDest-230" class="tibetan-sabche1"><span class="tibetan-sabche">གཉིས་པ་གཙོ་བོ་སེམས་ཀྱི་གཞི་ནི།</span></p>
			<p class="tibetan-commentary-non-indent"><span class="front-title">མིག་ཤེས་ནས་ཡིད་ཤེས་ཀྱི་བར་ཚོགས་དྲུག་པོ་དེ་ཉིད་དོ། །</span></p>
			<p id="_idParaDest-231" class="tibetan-sabche1"><span class="tibetan-sabche">གསུམ་པ་འཁོར་སེམས་བྱུང་གི་གཞི་ནི།</span></p>
			<p class="tibetan-commentary-non-indent"><span class="front-title">སྡེ་ཚན་རྣམ་པ་ལྔར་ཡོད་དེ། ༼༡༽ སེམས་ཀྱི་ས་མང་བཅུ་ནི། </span><span class="tibetan-external-citations">ཚོར་དང་སེམས་པ་འདུ་ཤེས་དང༌། །འདུན་དང་</span><span class="tibetan-external-citations">རེག་པ་བློ་གྲོས་དྲན། །ཡིད་བྱེད་མོས་དང་ཏིང་འཛིན་ནོ།</span><span class="front-title"> ༼༢༽ །དགེ་བའི་ས་མང་བཅུ་ནི། </span><span class="tibetan-external-citations">དད་དང་བག་ཡོད་ཤིན་ཏུ་སྦྱངས། །བཏང་སྙོམས་ངོ་ཚ་ཤེས་ཁྲེལ་ཡོད། །ཆགས་སྡང་མེད་པའི་དགེ་རྩ་གཉིས། །མི་འཚེ་བ་དང་བརྩོན་འགྲུས་སོ།</span><span class="front-title"> ༼༣༽ །ཉོན་མོངས་ཅན་གྱི་ས་མང་དྲུག་ནི།</span><span class="tibetan-external-citations"> རྨོངས་དང་བག་མེད་ལེ་ལོ་དང༌། །མ་དད་རྨུགས་དང་རྒོད་པའོ།</span><span class="front-title"> ༼༤༽ །མི་དགེ་བའི་ས་པ་ཆེན་པོ་གཉིས་ནི། </span><span class="tibetan-external-citations">ངོ་ཚ་མེད་པ་དང་ཁྲེལ་མེད་པའོ། </span><span class="front-title">༼༥༽ །ཉོན་མོངས་ཆུང་ངུའི་ས་པ་བཅུ་ནི། </span><span class="tibetan-external-citations">ཁྲོ་དང་འཁོན་འཛིན་གཡོ་ཕྲག་དོག །འཚིག་དང་འཆབ་དང་སེར་སྣ་དང༌། །སྒྱུ་དང་རྒྱགས་དང་རྣམ་འཚེའོ། </span><span class="front-title">།དེ་ལྟར་སུམ་ཅུ་རྩ་བརྒྱད་པོ་མཛོད་ལས་དངོས་སུ་བསྟན་པ་ཡིན་ལ། དབྱིག་བཤེས་ཀྱིས་འགྲེལ་པར་ཁ་བསྐངས་པ་མ་ངེས་པའི་ས་པ་བརྒྱད་ནི། </span><span class="tibetan-external-citations">རྟོག་དཔྱོད་འགྱོད་གཉིད་ཁོང་ཁྲོ་བ། །ཆགས་དང་ང་རྒྱལ་ཐེ་ཚོམ་མོ། </span><span class="front-title">།དེ་དག་ཐམས་ཅད་བསྡོམས་པས་</span><span class="front-title">སེམས་བྱུང་བཞི་བཅུ་རྩ་དྲུག་གོ། །</span></p>
			<p id="_idParaDest-232" class="tibetan-sabche1"><span class="tibetan-sabche">བཞི་པ་ལྡན་མིན་འདུ་བྱེད་ཀྱི་གཞི་ནི།</span></p>
			<p class="tibetan-commentary-non-indent"><span class="front-title">བསྡུ་ན་བརྒྱད་དེ། </span><span class="tibetan-external-citations">ཐོབ་དང་མ་ཐོབ་སྐལ་མཉམ་དང༌། །འདུ་ཤེས་མེད་དང་སྙོམས་འཇུག་དང༌། །སྲོག་དང་མཚན་ཉིད་རྣམས་དང་ནི། །མིང་གི་ཚོགས་ལ་སོགས་པ་ཡང༌།</span><span class="front-title"> །ཞེས་སོ། །དེ་ལ་རྣམ་པར་ཕྱེ་ན་བཅུ་བཞི་སྟེ། སྙོམས་འཇུག་ལ་འགོག་པ་དང་འདུ་ཤེས་མེད་པའི་སྙོམས་འཇུག་གཉིས། འདུས་བྱས་ཀྱི་མཚན་ཉིད་སྐྱེ་བ། རྒ་བ། གནས་པ། མི་རྟག་པ་བཞི། མིང་ཚིག་ཡི་གེ་སྟེ་ཚོགས་གསུམ་རྣམས་སོ། །དེ་ལས་ཀྱང་ཆེར་དབྱེ་ན་མང་སྟེ། ཐོབ་པ་ལ་མཚོན་ན་རྙེད་ཐོབ་ལྡན་གསུམ། སྔ་མ་ལས་ཐོབ་པ་ལའང་མ་ཐོབ་པ་ལས་ཐོབ་པ་དང༌། ཉམས་ནས་ཐོབ་པ་དང༌། འདུས་བྱས་དང་འདུས་མ་བྱས་པའི་ཐོབ་པ་སོགས་རྒྱ་ཆེར་བཤད་དོ། །</span></p>
			<p id="_idParaDest-233" class="tibetan-sabche1"><span class="tibetan-sabche">ལྔ་པ་འདུས་མ་བྱས་ཀྱི་གཞི་ནི་གསུམ་སྟེ།</span></p>
			<p class="tibetan-commentary-non-indent"><span class="front-title">ནམ་མཁའ་དང༌། སོ་སོར་བརྟགས་འགོགསོ་སོར་བརྟགས་</span><span class="front-title">མིན་འགོག་པ་རྣམས་འདུས་མ་བྱས་སུ་བཤད་དོ། །</span></p>
			<p id="_idParaDest-234" class="tibetan-sabche1"><span class="tibetan-sabche">གསུམ་པ་དེ་དག་གི་དོན་བསྡུ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གཟུགས་ཕུང་ཆོས་ཁམས་ཡིད་ཀྱི་སྐྱེ་མཆེད་ཀྱིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་རྫོབ་ཀུན་བསྡུས་དེ་དག་རྫས་བཏགས་ཀྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">དངོས་པོ་དངོས་པོ་མེད་པ་གསུམ་དུ་འགྱུར། །</span></p>
			<p class="tibetan-commentary-non-indent"><span class="front-title">དེ་ལྟར་བཤད་པ་དེ་དག་ཀྱང༌། ཕུང་པོ་ལས་ཁམས་དང་ཁམས་ལས་སྐྱེ་མཆེད་དམིགས་ཀྱིས་བཏོན་ནས་འཇོག་པ་དེ་ཉིད་ཀྱི་ཕྱིར་ཕུང་ཁམས་སྐྱེ་མཆེད་རྣམས་ནི་མདོར་བསྡུ་ན་དོན་རྣམ་པ་གསུམ་དུ་འདུ་སྟེ། མཛོད་ལས། </span><span class="tibetan-external-citations">གཟུགས་ནི་དབང་པོ་ལྔ་དང་དོན། །ལྔ་དང་རྣམ་རིག་བྱེད་མིན་ཉིད། །དབང་དོན་དེ་དག་ཁོ་ན་ལ། །སྐྱེ་</span><span class="tibetan-external-citations">མཆེད་དང་ནི་ཁམས་བཅུར་འདོད། </span><span class="front-title">།ཅེས་སོགས་བཤད་པའི་གཟུགས་ཅན་གྱི་ཁམས་དང་སྐྱེ་མཆེད་བཅུ་དང་ཡིད་ཡུལ་གྱི་གཟུགས་རྣམས་སྡུད་པ་གཟུགས་ཀྱི་ཕུང་པོ་དང༌། ཚོར་བ་འདུ་ཤེས་འདུ་བྱེད་ཀྱི་ཕུང་པོ་གསུམ་དང་གཟུགས་ཀྱི་ཕྱོགས་གཅིག་དང་ཆོས་ཀྱི་སྐྱེ་མཆེད་སྡུད་པ་ཆོས་ཀྱི་ཁམས་དང༌། རྣམ་ཤེས་ཕུང་པོ་དང་ཁམས་བདུན་སྡུད་པ་ཡིད་ཀྱི་སྐྱེ་མཆེད་དེ། མཛོད་ལས།</span><span class="tibetan-external-citations"> ཕུང་པོ་དང་ནི་སྐྱེ་མཆེད་དང༌། །ཁམས་གཅིག་གིས་ནི་ཐམས་ཅད་བསྡུས། </span><span class="front-title">།ཞེས་གསུངས་པ་ལྟར་ཀུན་རྫོབ་ཀྱི་ཤེས་བྱ་ཐམས་ཅད་དེ་གསུམ་གྱིས་བསྡུས་སོ། །དེ་དག་རྣམས་ནི་གཞན་ཡང༌། རྫས་ཡོད་ཀྱི་དངོས་པོ་དང༌། བཏགས་ཡོད་ཀྱི་དངོས་པོ་དང༌། དངོས་པོ་མེད་པ་ཞེས་བྱ་བ་གསུམ་དུའང་འགྱུར་ཏེ། དེ་ལ་རྫས་ཀྱི་དངོས་པོ་ནི་འབྱུང་བའི་རྡུལ་ལ་སོགས་པ་རྣམས་ལ་བེམ་པོའི་རྫས་དང༌། ཡུལ་གྱི་རྣམ་པར་ཤེས་པ་ལ་</span><span class="front-title">འཆར་ཞིང་རྣམ་པར་རིག་པ་ལ་ནི་ཤེས་པའི་རྫས་ཞེས་འཇོག་གོ། །བཏགས་པའི་དངོས་པོ་ནི་སྤྱིར་མ་བརྟགས་མ་དཔྱད་པའི་ངོ་བོར་བུམ་པ་ཞེས་བྱ་བ་རྫས་སུ་ཡོད་ཀྱང༌། བུམ་པ་སྐྱེ་བ་དང་འགག་པ་སོགས་ནི་བློས་བཏགས་པའི་ཕྱིར་བཏགས་ཡོད་དོ། །དངོས་པོ་མེད་པ་ནི་ནམ་མཁའ་ལ་སོགས་པ་རྣམས་སོ། །གཞན་ཡང་རྫས་དངོས། བཏགས་དངོས། ཀུན་རྫོབ་ཀྱི་དངོས་པོ། དོན་དམ་གྱི་དངོས་པོ་རྣམས་སུ་བསྡུ་བའང་བཤད་དོ། །</span></p>
			<p id="_idParaDest-235" class="tibetan-sabche1"><span class="tibetan-sabche">གཉིས་པ་ཐུན་མོང་མ་ཡིན་པ་འཁོར་ལོ་ཐ་མའི་ཤེས་བྱའི་རྣམ་གཞག་བཤད་པ་ལ་གསུམ། ཤེས་བྱའི་གཞི་སྲིད་པ་ཉི་ཤུ་རྩ་ལྔ། མཚན་ཉིད་གང་ལ་འཇུག་པའི་གཞི་ཆོས་ལྔ། དེ་ལ་འཇུག་པའི་མཚན་ཉིད་གསུམ་བཤད་པའོ། །དང་པོ་༼ཤེས་བྱའི་གཞི་སྲིད་པ་ཉི་ཤུ་རྩ་ལྔ་༽ལ་གསུམ། གཞི། ལམ། ཆོས་ཀྱི་དབྱིངས་སོ། །དང་པོ་༼གཞི་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text"> ཕུང་ཁམས་སྐྱེ་མཆེད་གཅིག་བསྡུས་རེ་རེར་ཡང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འབྱུང་ཁམས་སྣོད་བཅུད་སེམས་ཡིད་རྣམ་པར་ཤེས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཚན་གཞི་མཚན་ཉིད་དངོས་མེད་གསུམ་གསུམ་དབྱེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཚན་གཞི་ཚོར་བ་འདུ་ཤེས་འདུ་བྱེད་གསུམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཚན་ཉིད་ཡུལ་དུས་དངོས་པོར་བཏགས་པ་གསུམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཞན་འགྱུར་དངོས་བརྟེན་མི་སྲིད་དངོས་མེད་བཅས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཞི་ཆོས་ཉེར་གཅིག་་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། སྔར་སྨོས་པ་ལྟར་ཕུང་པོ་ལྔ། ཁམས་བཅོ་བརྒྱད། སྐྱེ་མཆེད་བཅུ་གཉིས་རྣམས་གཟུགས་ཕུང་དང་ཆོས་ཁམས་དང་ཡིད་སྐྱེ་གསུམ་ལ་གཅིག་ཏུ་བསྡུ། དེ་རེ་རེར་ཡང་གསུམ་གསུམ་དུ་དབྱེ་སྟེ། གཟུགས་ཕུང་ལ་འབྱུང་བའི་ཁམས་དང༌། སྣོད་ཀྱི་འཇིག་རྟེན་དང༌། བཅུད་ཀྱི་སེམས་ཅན་དང་གསུམ། ཆོས་ཀྱི་སྐྱེ་མཆེད་ལ་ཡང་སེམས་དང་ཡིད་དང་རྣམ་པར་ཤེས་པ་གསུམ། ཆོས་ཁམས་ལའང༌། མཚན་གཞིའི་ཆོས་དང༌། མཚན་ཉིད་ཀྱི་ཆོས་དང༌། དངོས་མེད་ཀྱི་ཆོས་དང་གསུམ་གསུམ་དུ་དབྱེ། </span><span class="front-title">མཚན་གཞི་ལའང་ཚོར་ཕུང་དང༌། འདུ་ཤེས་དང་འདུ་བྱེད་དང་གསུམ། མཚན་ཉིད་ལའང་ཡུལ་ལ་བཏགས་པ་དང་དུས་ལ་བཏགས་པ་དང་དངོས་ལ་བཏགས་པ་དང་གསུམ། དངོས་མེད་ལའང་དངོས་པོ་གཞན་འགྱུར་གྱི་དངོས་མེད་དང༌། དངོས་པོ་ལ་བརྟེན་པའི་དངོས་མེད་དང༌། མི་སྲིད་པའི་དངོས་མེད་བཅས་པར་དབྱེ་བས། དེ་ལྟར་ན་ཉེར་གཅིག་པོ་དེ་ལ་གཞིའི་ཆོས་ཞེས་བྱ་བར་འཇོག་གོ། །དེ་དག་ཕལ་ཆེར་གྱི་དོན་གོང་དུ་སོང་ཞིང༌། མཚན་ཉིད་ནི། ཁྱད་པར་གྱི་ཆོས་ཀུན་ཏུ་བཏགས་པ་རྣམས་ལ་བྱ་སྟེ། དེའང་རྒྱུ་འབྲས་ཆེ་ཆུང་སྣང་མུན། དཔེ་དཔེ་ཅན་ལ་སོགས་པ་ལྟོས་ནས་བཞག་པ་ཐམས་ཅད་ཡུལ་ལ་བཏགས་པ། འདས་མ་འོངས་ཀྱི་ཆར་དབྱེ་བ་དུས་ལ་བཏགས་པ། བུམ་པ། ཀ་བ་ལྟ་བུ་དངོས་ལ་བཏགས་པའོ། །སོ་སོར་བརྟགས་འགོག་ལྟ་བུ་སྔར་དངོས་པོ་ཡོད་པ་ཕྱིས་ཞིག་ནས་མེད་པ་ནི། གཞན་</span><span class="front-title">འགྱུར་གྱི་དངོས་མེད། བུམ་པ་དང་ཀ་བའི་སྤྱི་ལྟ་བུ་དངོས་པོའི་དོན་སྤྱི་རྣམས་ནི་དངོས་པོ་ལ་བརྟེན་པའི་དངོས་མེད། རི་བོང་གི་རྭ་སོགས་སམ། བུམ་པ་མེད་པའི་སྤྱི་ལྟ་བུ་མི་སྲིད་པའི་དངོས་མེད་དོ། །</span></p>
			<p id="_idParaDest-236" class="tibetan-sabche1"><span class="tibetan-sabche">གཉིས་པ་༼ལམ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་ཐུན་མོང་ཐུན་མོང་མིན། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྒྱལ་བའི་གནས་སུ་བགྲོད་བྱེད་ལམ་རྣམ་གསུམ། །</span></p>
			<p class="tibetan-commentary-non-indent"><span class="front-title">ཐུན་མོང་གི་ལམ་ལྷ་དང་ཚངས་པའི་ཐེག་པ། ཐུན་མོང་མ་ཡིན་པའི་ལམ་ཉན་རང་</span><span class="front-title">གི་ཐེག་པ། རྒྱལ་བ་སྟོན་པ་སངས་རྒྱས་ཀྱི་གནས་སམ་དེའི་གོ་འཕང་དུ་བགྲོད་པར་བྱེད་པའི་ལམ་ཐེག་པ་ཆེན་པོ་སྟེ་ལམ་རྣམ་པ་གསུམ་མོ། །</span></p>
			<p id="_idParaDest-237" class="tibetan-sabche1"><span class="tibetan-sabche">གསུམ་པ་༼ཆོས་ཀྱི་དབྱིངས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཆོས་དབྱིངས་དོན་དམ་འདུས་མ་བྱས་གཅིག་པུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཤེས་བྱར་སྲིད་པ་ཉི་ཤུ་རྩ་ལྔ་ཞེས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱིར་མི་ལྡོག་པའི་འཁོར་ལོའི་རྣམ་གཞག་གོ། །</span></p>
			<p class="tibetan-commentary-non-indent"><span class="front-title">ཉན་ཐོས་པས་འདུས་མ་བྱས་གསུམ་དུ་བཤད་པ་ལྟ་བུ་ནི་རྣམ་གྲངས་སམ་བཏགས་པའི་འདུས་མ་བྱས་ཡིན་ལ། འདིར་ཆོས་ཀྱི་དབྱིངས་དོན་དམ་པའི་བདེན་པ་ནི་</span><span class="front-title">འདུས་མ་བྱས་གཅིག་པུའམ་ཁོ་ན་སྟེ། དེ་ལྟར་ཤེས་བྱ་ལ་སྲིད་པའི་ཆོས་མཐའ་དག་བསྡུས་པ་ཉི་ཤུ་རྩ་ལྔ་པོ་དེ་རྣམས་ནི་གཞི་དང་ལམ་གྱི་ཆོས་ཞེས། མྱ་ངན་ལས་འདས་པ་ཆེན་པོ་དང་རྔ་བོ་ཆེ་སོགས་ཕྱིར་མི་ལྡོག་པའི་ཆོས་ཀྱི་འཁོར་ལོར་གྲགས་པ་རྣམས་ཀྱི་རྣམ་གཞག་གོ། །</span></p>
			<p id="_idParaDest-238" class="tibetan-sabche1"><span class="tibetan-sabche">གཉིས་པ་༼མཚན་ཉིད་གང་ལ་འཇུག་པའི་གཞི་ཆོས་ལྔ་༽ལ་གཉིས། ཆོས་ལྔ་སོགས་མདོར་བསྟན། དེ་ཉིད་རྒྱས་པར་བཤད་པའོ། །དང་པོ་༼ཆོས་ལྔ་སོགས་མདོར་བསྟན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གཞན་ཡང་མཚན་ཉིད་འཇུག་གཞི་ཆོས་ལྔ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འཇུག་པའི་མཚན་ཉིད་གསུམ་ལས་འཕྲོས་པ་ཡི། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྟེན་འབྲེལ་ལ་སོགས་ཐེག་ཆེན་བསྡུས་པ་སྟེ། །</span></p>
			<p class="tibetan-commentary-non-indent"><span class="front-title">འཁོར་ལོ་ཐ་མའི་མདོ་སྡེ་རྣམས་སུ་ཤེས་བྱ་བསྡུ་བའི་གཞི་གཞན་ཡང་གསུངས་ཏེ། </span><span class="tibetan-external-citations">མཚན་ཉིད་གང་ལ་འཇུག་པའི་གཞི་རྒྱུ་མཚན་སོགས་ཆོས་ལྔ་དང༌། དེ་ལ་འཇུག་པའི་མཚན་ཉིད་ཀུན་བརྟགས་སོགས་རང་བཞིན་གསུམ་དང༌། དེའི་སྔ་མ་གཉིས་ལས་འཕྲོས་པའི་རྟེན་འབྲེལ་དང༌། སོགས་ཁོངས་ནས་བདག་མེད་གཉིས་ལ་སོགས་པ་ནི་ཐེག་པ་ཆེན་པོའི་ཤེས་བྱའི་དོན་བསྡུས་པ་སྟེ་རིམ་པར་འཆད་དོ། </span><span class="front-title">།ཞེས་སོ། །</span></p>
			<p id="_idParaDest-239" class="tibetan-sabche1"><span class="tibetan-sabche">གཉིས་པ་༼</span><span class="tibetan-sabche">རྒྱས་པར་བཤད་པ་༽ལ་ལྔ། རྒྱུ་མཚན། མིང༌། རྣམ་པར་རྟོག་པ། དེ་བཞིན་ཉིད། ཡང་དག་པའི་ཡེ་ཤེས་སོ། །དང་པོ་༼རྒྱུ་མཚན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གནས་སམ་ཡུལ་གྱི་སྤྱི་ནི་རྒྱུ་མཚན་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བག་ཆགས་ལྷན་སྐྱེས་བློར་སྣང་རང་བཞིན་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">བཏགས་བདག་གཟུགས་བརྙན་ལ་སོགས་དབྱེ་སྒོ་མང༌། །</span></p>
			<p class="tibetan-commentary-non-indent"><span class="front-title">སྒྲ་དང་ཡིད་ཀྱི་གཡོ་བ་རྣམ་རྟོག་གིས་བརྗོད་པའི་གནས་སམ་ཡུལ་གྱི་སྤྱི་ནི་རྒྱུ་</span><span class="front-title">མཚན་ཡིན་ལ། དེ་ཡང་དཔེར་ན་བུམ་པའོ་སྙམ་པའི་རྣམ་རྟོག་འཛིན་སྟངས་ཀྱིས་གཟུང་བྱ་བློ་ལ་ཤར་བའི་སྤྱི་དེའོ། །དེ་ལ་ནང་གསེས་སུ་བག་ཆགས་སྣང་བརྙན་སྣ་ཚོགས་པའི་མཚན་མ་འཁོར་བར་ལྷན་སྐྱེས་ཀྱི་བློར་སྣང་བ་རྣམས་རང་བཞིན་གྱི་རྒྱུ་མཚན། གྲུབ་མཐའ་ལོག་པས་བཏགས་པའི་བདག་ཏུ་འཛིན་པ་ལྟ་བུ་གཟུགས་བརྙན་གྱི་རྒྱུ་མཚན། ཡང་ན་རྟོགས་མ་རྟོགས། གསལ་མི་གསལ། མཚན་བཅས་མཚན་མེད་ཀྱི་རྒྱུ་མཚན་གཉིས་གཉིས་སོགས་དབྱེ་སྒོ་མང་ཞིང༌། གཞན་རྒྱུ་མཚན་ཁོ་ན་ལ། ཆོས་ལྔའི་དབྱེ་བའང་འཇུག་སྟེ། ༼༡༽ རྒྱུ་མཚན་གྱི་རྒྱུ་མཚན་ནི་བུམ་པའོ་སྙམ་དུ་འཛིན་པའི་འཛིན་སྟངས་ཀྱིས་ཡུལ་གྱི་སྤྱི་དེར་འཛིན་པའོ། ༼༢༽ །མིང་གི་རྒྱུ་མཚན་ནི་འཛིན་སྟངས་ཀྱིས་གཟུང་བྱའི་ཡུལ་གྱི་སྤྱི་ལྟ་བུའོ། ༼༣༽ །རྣམ་རྟོག་གི་རྒྱུ་མཚན་ནི་སེམས་དང་སེམས་བྱུང་གི་ལྟ་བུའོ། ༼༤༽ །དེ་བཞིན་ཉིད་ཀྱི་རྒྱུ་མཚན་ནི་རྟོག་པས་དེ་བཞིན་ཉིད་</span><span class="front-title">དུ་བཏགས་པའི་གདགས་བྱ་གང་ཡིན་པ་དེའོ། ༼༥༽ །ཡང་དག་པའི་ཤེས་པའི་རྒྱུ་མཚན་ནི་ལམ་དུ་འཛིན་པའི་འཛིན་སྟངས་ཀྱི་སྤྱི་དེ་ཡིན་ནོ། །</span></p>
			<p id="_idParaDest-240" class="tibetan-sabche1"><span class="tibetan-sabche">གཉིས་པ་༼མིང་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེར་བཏགས་བླ་དྭགས་ཚིག་སྤྱི་མིང་ཡིན་ལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དངོས་འབྲེལ་འདུས་པ་ཐ་དད་གྲགས་མ་གྲགས། །</span></p>
			<p class="tibetan-commentary-non-indent"><span class="front-title">མིང་གི་ངོ་བོ་ནི་རྒྱུ་མཚན་དེ་ལ་བཏགས་བའི་བླ་དྭགས་ཚིག་སྤྱི་སྣང་བ་ནི་མིང་དུ་བརྗོད་དེ་དཔེར་ན་བུམ་པར་འཛིན་པའི་རྣམ་རྟོག་གི་འཛིན་སྟངས་ཀྱིས་གཟུང་བྱ་དེ་ལས་བུམ་པ་ཞེས་པའི་མིང་འདོགས་ཤིང་དེ་ཡང་རྣ་བར་ཚོར་བ་དེ་མ་ཡིན་པར་དེའི་</span><span class="front-title">སྒྲ་སྤྱི་ལ་སྣང་བ་དེའོ། །འདི་ལ་དབྱེ་བ་བསྡུ་བ་ནས་བཞི་བཅུ་ཙམ་གསུངས་ཀྱང་འདིར་དྲུག་ཏུ་འདུས་པ་ཡིན་ཏེ། ༼༡༽དངོས་པོའི་མིང་ནི་བུམ་པ་ཞེས་པའི་སྒྲ་སྤྱི་སྣང་བ་ལྟ་བུ། ༼༢༽འབྲེལ་བའི་མིང་ནི་བུམ་པ་འདི་ནི་ཆེའོ། །བུམ་པ་འདི་ནི་ཆུང་ངོ་སྙམ་པའི་སྒྲ་སྤྱི་སྣང་བ་ལྟ་བུ། ༼༣༽འདུས་པའི་མིང་ནི་གསེར་བུམ་དང༌། དངུལ་བུམ་དང༌། ཟངས་བུམ་འདི་རྣམས་ནི་བུམ་པའོ། །ཞེས་མང་པོ་གཅིག་ཏུ་སྣང་བའི་སྒྲ་སྤྱི་ལྟ་བུ། ༼༤༽ཐ་དད་པའི་མིང་ནི་དེ་ལས་ལྡོག་པ་སྟེ། བུམ་པ་འདི་རྣམས་ནི། གསེར་དང༌། དངུལ་དང༌། ཟངས་ཀྱི་བུམ་པའོ། །ཞེས་ཁྱད་གཞི་གཅིག་ལས་བྱེ་བྲག་ཐ་དད་པར་སྣང་བའི་སྒྲ་སྤྱི་ལྟ་བུ། ༼༥-༦༽གྲགས་པའི་མིང་དང་མ་གྲགས་པའི་མིང་ནི་ཡུལ་དུས་དེ་དང་དེར་གྲགས་པ་དང་མ་གྲགས་པ་དཔེར་ན་ཧ་སྟི་སྟེ་ལག་ལྡན་ཞེས་པའི་སྒྲ་གླང་པོ་ཆེ་ལ་གྲགས་ཤིང༌། ལག་པ་དང་ལྡན་ཡང་བ་ལང་ལ་མ་གྲགས་པ་ལྟ་བུའོ། །</span></p>
			<p id="_idParaDest-241" class="tibetan-sabche1"><span class="tibetan-sabche">གསུམ་པ་རྣམ་པར་རྟོག་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སེམས་དང་སེམས་ལས་བྱུང་བ་རྣམ་རྟོག་སྟེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཚན་བཅས་མཚན་མེད་ཉོན་མོངས་མི་མོངས་སོགས། །</span></p>
			<p class="tibetan-commentary-non-indent"><span class="front-title">རྣམ་རྟོག་གི་ངོ་བོ་ནི་སེམས་དང་སེམས་ལས་བྱུང་བ་རྣམས་སོ། །རྣམ་པར་རྟོག་པའི་དབྱེ་བ་མཚན་བཅས་དང་མཚན་མ་མེད་པའི་རྣམ་རྟོག་གཉིས། དང་པོ་ནི། གཙོ་བོར་འདོད་ཁམས་ཀྱི་སེམས་དང་སེམས་ལས་བྱུང་བའི་རྣམ་རྟོག་རྣམས་དང༌། བསམ་གཏན་དང་པོ་ཚུན་ཆད་ཀྱི་དེ་རྣམས་ཡིན་ལ། གཉིས་པ་ནི། དེ་ནས་སྲིད་རྩེའི་བར་དང༌། བརྒྱལ་བ་དང་གཉིད་ལོག་པའི་གནས་སྐབས་ཀྱི་སེམས་སེམས་བྱུང་རྣམས་ཡིན་ལ་དེ་རྣམས་ལ་མཚན་མ་གཏན་ནས་མེད་པ་ནི་མ་ཡིན་གྱི། དམན་པ་ལ་</span><span class="front-title">དགག་པའི་སྒྲ་སྦྱར་བ་ཡིན་ནོ། །ཡང་ན་ཉོན་མོངས་ཅན་གྱི་རྣམ་རྟོག་དང་ཉོན་མོངས་ཅན་མ་ཡིན་པའི་རྣམ་རྟོག་གཉིས་ལས། དང་པོ་ནི། འདོད་ཁམས་ཀྱི་རྣམ་རྟོག་མི་དགེ་བ་རྣམས་དང༌། གཉིས་པ་ནི། དགེ་བ་ཟག་བཅས་དང༌། ལུང་མ་བསྟན་དང༌། ཟག་མེད་ཀྱིས་བསྡུས་པའི་རྣམ་རྟོག་རྣམས་སོ། །སོགས་ཁོངས་ནས། ཡུལ་ལ་འཇུག་པ། འཚོལ་བ་པོ་སོ་སོར་རྟོག་པའི་རྣམ་རྟོག་གསུམ་དུའང་དབྱེར་ཡོད་དོ། །</span></p>
			<p id="_idParaDest-242" class="tibetan-sabche1"><span class="tibetan-sabche">བཞི་པ་དེ་བཞིན་ཉིད་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བརྗོད་དང་རྟོག་པ་ལས་འདས་དེ་བཞིན་ཉིད། །</span></p>
			<p class="tibetan-commentary-non-indent"><span class="front-title">ངག་གིས་བརྗོད་པ་དང་ཡིད་ཀྱིས་རྟོག་པའི་ཡུལ་ལས་འདས་པའི་ཆོས་ཉིད་ནི་དེ་བཞིན་ཉིད་དེ་འཕགས་པའི་མཉམ་བཞག་རྣམ་པར་མི་རྟོག་པའི་ཡེ་ཤེས་ཁོ་ནའི་</span><span class="front-title">སྤྱོད་ཡུལ་ལོ། །</span></p>
			<p id="_idParaDest-243" class="tibetan-sabche1"><span class="tibetan-sabche">ལྔ་པ་ཡང་དག་པའི་ཤེས་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལམ་ཤེས་མཉམ་རྗེས་ཡང་དག་ཤེས་པ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡུལ་དང་ཡུལ་ཅན་མཚན་ཉིད་སོགས་དང་ལྡན། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྟེན་གྱི་ཤེས་བྱ་ཐམས་ཅད་འདི་རུ་འདུས། །</span></p>
			<p class="tibetan-commentary-non-indent"><span class="front-title">ལམ་གྱི་ཤེས་པ་མཉམ་བཞག་འཇིག་རྟེན་ལས་འདས་པ་དང༌། རྗེས་ཐོབ་འཇིག་རྟེན་ལས་འདས་མ་འདས་འདྲེས་པའི་མཚན་ཉིད་ཅན་ནི་ཡང་དག་པའི་ཤེས་པའོ། །དེ་བཞིན་ཉིད་དང་ཡང་དག་པའི་ཤེས་པ་གཉིས་ཡུལ་ཡུལ་ཅན་གྱི་མཚན་ཉིད་ཅན་ཡིན་ཏེ། ཡང་དག་པའི་ཤེས་པའི་སྤྱོད་ཡུལ་ཅན་ནི་དེ་བཞིན་ཉིད་དང༌། དེ་བཞིན་ཉིད་ཡུལ་དུ་བྱེད་པའི་ཡུལ་ཅན་ནི་ཡང་དག་པའི་ཤེས་པའི་མཚན་ཉིད་དོ། །སོགས་ཁོངས་ནས། དེ་ལས་འཕྲོས་ཏེ་གཞན་ཡང་ཅུང་ཟད་བཤད་ན། མིང་དང་རྒྱུ་མཚན་</span><span class="front-title">གཉིས་གཅིག་དང་ཐ་དད་གང་ཡང་མིན་པས། དེ་ཉིད་དང་གཞན་དུ་བརྗོད་དུ་མེད་པ་ཡིན་ཞིང༌། དེ་བཞིན་ཉིད་དང་ཆོས་བཞི་པོ་དེ་ཡང་དེ་བཞིན་ཉིད་དང་གཞན་དུ་བརྗོད་དུ་མེད་པ་ཡིན་ལ། རྣམ་རྟོག་གི་ཡུལ་ཅན་གྱི་མཚན་ཉིད་རྒྱུ་མཚན་ཡིན་ཏེ། རྒྱུ་མཚན་ནི་རྣམ་རྟོག་གི་ཡུལ་ཡིན་ལ། རྣམ་རྟོག་གི་ཡུལ་དེ་ལ་སྤྱོད་པ་པོ་ཡིན་པའི་ཕྱིར། མིང་ནི་ཐ་སྙད་བརྗོད་པ་འབྱུང་བའི་གཞིའམ་གནས་ཀྱི་མཚན་ཉིད་དོ། །རྒྱུ་མཚན་ཡུལ་དུ་བྱེད་པའི་མཚན་ཉིད་ཅན་གྱི་རྣམ་རྟོག་དེ་དང་ཡང་དག་ཤེས་པ་གཉིས་རྫས་ཡོད་ཡིན་ལ། མིང་ནི་བཏགས་ཡོད་དོ། །མིང་དང་རྒྱུ་མཚན་དུ་འཛིན་པའི་ཆ་རྣམས་རྫས་ཡོད་ཡིན་ལ། དེ་བཞིན་ཉིད་ནི་རྫས་བཏགས་གཉིས་ཀ་ལས་འདས་པའོ། །རྒྱུ་མཚན་ལས་འཛིན་པའི་ཆ་མ་ཡིན་པ་རྣམས་དང༌། མིང་ནི་ཀུན་བརྟགས་ཡིན་ལ། རྣམ་པར་རྟོག་པ་དང་ཡང་དག་པའི་ཤེས་པ་གཉིས་གཞན་དབང༌། </span><span class="front-title">དེ་བཞིན་ཉིད་ནི་འགྱུར་བ་མེད་པའི་ཡོངས་གྲུབ་བོ། །འདིར་ཆོས་ལྔ་ཞེས་པའི་ཆོས་ནི་དོན་ཆོས་གོ་བར་བྱེད་པའི་གཞི་ལ་འཇུག་ཅིང༌། ཡང་ན་དངོས་པོ་ལྔ་ཞེས་ཀྱང་བྱ་སྟེ་དངོས་པོའི་དོན་ཡོད་པ་ཙམ་མོ། །དེའང་མཚན་ཉིད་མཚན་གཞི་གཉིས་ལས་མཚན་གཞི་ཆོས་དང༌། རྟེན་བརྟེན་པ་གཉིས་ལས་རྟེན་གྱི་ཤེས་བྱ་ཐམས་ཅད་ལྔ་པོ་འདིར་འདུ་བ་ཡིན་པས་ཆོས་ལྔ་ཞེས་པའི་ཐ་སྙད་རྒྱལ་བ་ཉིད་ཀྱིས་བཀའ་བསྩལ་པར་མཛད་དོ། །</span></p>
			<p id="_idParaDest-244" class="tibetan-sabche1"><span class="tibetan-sabche">གསུམ་པ་མཚན་ཉིད་གསུམ་བཤད་པ་ལ་ལྔ། ཀུན་བརྟགས། གཞན་དབང༌། ཡོངས་གྲུབ། བྱེ་བྲག་གི་དབྱེ་བསྡུ། སྟོང་ཉིད་གསུམ་དང་མཚན་གཞིར་འཇུག་ཚུལ་ལོ། །དང་པོ་</span><span class="tibetan-sabche">༼ཀུན་བརྟགས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བརྗོད་དང་རྟོག་པས་བརྟགས་རྣམས་ཀུན་བརྟགས་ཏེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གང་ཟག་བདག་སོགས་མཚན་ཉིད་ཆད་པ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཟུང་འཛིན་གཉིས་སྣང་ལྟ་བུ་རྣམ་གྲངས་པ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལྟོས་ནས་བཏགས་གསུམ་ཡང་ན་རྣམ་པ་བཅུ། །</span></p>
			<p class="tibetan-commentary-non-indent"><span class="front-title">ངག་དང་ཡིད་ཀྱིས་བརྗོད་པ་དང་བློ་རྣམ་རྟོག་གིས་བརྟགས་པའི་གདགས་བྱ་རྣམས་ནི་ཀུན་བརྟགས་ཡིན་ཏེ། དཔེར་ན་བུམ་པའོ་ཞེས་སྒྲས་བཏགས་པའི་གདགས་བྱ་དེ་ཡིན་ལ། འདོགས་བྱེད་ནི་ཡིད་ཀྱི་ཤེས་པ་འཁོར་སེམས་བྱུང་དང་བཅས་པའི་རྣམ་རྟོག་རྣམས་ཀྱིས་འདོགས་པར་བྱེད་པའོ། །དབྱེ་ན། ༼༡༽ གང་ཟག་གི་བདག་ཏུ་འཛིན་</span><span class="front-title">པའི་འཛིན་སྟངས་ཀྱིས་གཟུང་བྱ་ལ་སོགས་པ་མཚན་ཉིད་ཡོངས་སུ་ཆད་པའི་ཀུན་བརྟགས་ཏེ། དེའི་རྒྱུ་མཚན་ཡང་གང་ཟག་གི་བདག་ཤེས་བྱ་ལ་མི་སྲིད་པས་དེར་འཛིན་གྱི་གཟུང་བྱ་ཡང་མཚན་ཉིད་ཆད་པའོ། ༼༢༽ །གཟུང་འཛིན་གཉིས་སུ་སྣང་བ་ལྟ་བུ་རྣམ་གྲངས་པའི་ཀུན་བརྟགས། ༼༣༽ ཆུང་ངུ་ལ་ལྟོས་ནས་ཆེན་པོ། ཤར་ལ་ལྟོས་ནས་ནུབ་ཏུ་བཏགས་པ་ལྟ་བུ་ལྟོས་ནས་བཏགས་པ་སྟེ་རྣམ་པ་གསུམ་མོ། །ཡང་ན་གདགས་གཞི་དང་འདོགས་བྱེད་ཀྱི་གཉིས་སམ། ངོ་བོ་ཉིད་དང་ཁྱད་པར་གྱི་ཀུན་བརྟགས་གཉིས། ཡང་ན་ལངྐར་གཤེགས་པ་རྒྱ་གར་འགྱུར་ལས་ཚིགས་བཅད་དུ་རྣམ་པ་བཅུར་གསུངས་ཀྱང་རྒྱས་བཤད་དུ་བཅུ་གཉིས་འབྱུང་བ་དང་མཐུན་པར། རྒྱ་ནག་འགྱུར་ལས།</span><span class="tibetan-external-citations"> ཀུན་བརྟགས་རྣམ་པ་བཅུ་གཉིས་ཏེ། །གཞན་གྱི་དབང་ནི་རྣམ་པ་དྲུག </span><span class="front-title">།ཅེས་གསུངས་ཏེ། དེའང་བརྗོད་པའི་རྣམ་པར་རྟོག་པ་དང༌། དེ་བཞིན་དུ་སྨྲ་བའི་དང༌། མཚན་ཉིད་ཀྱི། ནོར་གྱི། རང་བཞིན་གྱི། རྒྱུའི། ལྟ་བའི། རིགས་པའི།</span><span class="front-title"> སྐྱེ་བར། མི་སྐྱེ་བར། འབྲེལ་བར། བཅིངས་པ་དང་མ་བཅིངས་པར་རྣམ་པར་རྟོག་པ་རྣམས་སུ་གསུངས་སོ། །</span></p>
			<p id="_idParaDest-245" class="tibetan-sabche1"><span class="tibetan-sabche">གཉིས་པ་༼གཞན་དབང་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གཞན་དབང་རྒྱུ་རྐྱེན་ལས་སྐྱེས་རྣམ་རིག་ཙམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་ཉོན་ས་བོན་ཀུན་བྱང་གཉིས་ཀའི་ངོར། །</span></p>
			<p class="tibetan-root-text_tibetan-root-text-last-line"><span class="tibetan-root-text">མ་གྲུབ་གཉིས་སམ་ཡང་ན་དྲུག་ཏུ་དབྱེ། །</span></p>
			<p class="tibetan-commentary-non-indent"><span class="front-title">གཞན་དབང་ནི་རང་གི་རྒྱུ་རྐྱེན་ལས་སྐྱེས་པའི་རྣམ་པར་རིག་པ་ཙམ་ཡིན་ལ། རང་</span><span class="front-title">གི་ཞེས་པ་ནི་རྣམ་པར་རིག་པའི་ཤེས་པ་དེ་དང་སྐྱེས་པའི་རྒྱུ་རྐྱེན་མཐུན་པའམ་རུང་བ་ལས་འབྱུང་བའི་དོན་ཡིན་ནོ། །དེའང་གཞན་ཞེས་པ་ནི་ཀུན་གཞིའི་སྟེང་དུ་བཞག་པའི་སྣ་ཚོགས་པའི་བག་ཆགས་རྣམས་ཡིན་ལ། བག་ཆགས་དེའི་དབང་ལས་ཀུན་གཞིའི་རྣམ་པར་ཤེས་པ་རྣམ་རིག་དང་བཅས་པ་སྣང་བར་འགྱུར་བ་ཡིན་ནོ། །དེ་ལ་རྣམ་ཤེས་གསལ་རིག་ཙམ་ཞིག་བག་ཆགས་ཀྱི་དབང་དུ་མ་གྱུར་ན། རྣམ་པར་རིག་པ་སྣ་ཚོགས་པར་མི་འགྱུར་བར་རང་ཚུགས་སུ་གནས་པ་ཡིན་པ་ལས། བག་ཆགས་གཞན་དབང་དུ་གྱུར་པས་རྣམ་པར་རིག་པ་སྣ་ཚོགས་སུ་གྱུར་པ་ཡིན་ནོ། །དབྱེ་ན། ཀུན་ནས་ཉོན་མོངས་པ་ས་བོན་གྱི་གཞན་དབང་དང༌། ཤེས་རིག་དག་པས་བག་ཆགས་ཀྱིས་ཁ་མ་བསྒྱུར་པས་ཀུན་ཉོན་རྣམ་བྱང་གཉིས་ཀའི་ངོ་བོར་མ་གྲུབ་པའི་གཞན་དབང་གཉིས་སམ། ཡང་ན། བག་ཆགས་ཀྱི་དབང་གིས་ཁམས་གསུམ་</span><span class="front-title">གྱི་སེམས་དང་སེམས་བྱུང་བདེན་དངོས་སུ་སྣང་བ་མ་དག་འཇིག་རྟེན་པའི་གཞན་དབང༌། འཕགས་པ་རྣམས་ཀྱི་རྗེས་ཐོབ་ལ་བདེན་མེད་སྒྱུ་མའི་ཚུལ་དུ་སྣང་བ་དག་པ་འཇིག་རྟེན་པའི་གཞན་དབང་གཉིས་སུ་དབྱེའོ། །ཡང་ལང་གཤེགས་ལས་དྲུག་ཏུ་གསུངས་པ་ལྟར་ན། མིག་ཤེས་དང་དེའི་ཡུལ་གཟུགས་དང༌། དེ་ཉིད་ཀྱི་འཁོར་དུ་བྱུང་བའི་སེམས་བྱུང་རྣམས་དང༌། དེ་དག་ཉེ་བར་བསྟེན་པའི་ཉོན་ཡིད་དང༌། ཀུན་གཞི་སྟེ་དབྱེ་སྒོ་དང་པོ་དང༌། དེའི་རིགས་འགྲེས་གཞན་རྣམས་ལའང་སྦྱར་ཏེ། ཀུན་གཞི་དང་ཉོན་ཡིད་ལ་ཚོགས་དྲུག་གི་ཆ་དྲུག་ཏུ་དབྱེ་བར་བྱའོ། །</span></p>
			<p id="_idParaDest-246" class="tibetan-sabche1"><span class="tibetan-sabche">གསུམ་པ་༼ཡོངས་གྲུབ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དོན་དམ་ཆོས་ཉིད་ཡོངས་གྲུབ་དེ་བཞིན་ཉིད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རང་བཞིན་དག་པ་གློ་བུར་དྲི་མེད་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལམ་ཤེས་གསུང་རབ་དམིགས་ཡུལ་གྲུབ་པ་བཞི། །</span></p>
			<p class="tibetan-commentary-non-indent"><span class="front-title">གདོད་མའི་དོན་དམ་ཆོས་ཐམས་ཅད་ཀྱི་ཆོས་ཉིད་ནི་ཡོངས་གྲུབ་ཅེས་བྱ་ཞིང༌། དེ་ལ་ངོ་བོའི་སྒོ་ནས་དབྱེ་བ་མེད་ཀྱང༌། ཆོས་ཅན་སོ་སོ་དང་འབྲེལ་བའི་ཚུལ་གྱིས་དབྱེ་བ་མང་པོར་འགྱུར་བ་ཡིན་ཏེ། གཟུགས་ཀྱི་དེ་བཞིན་ཉིད་དང༌། ཚོར་བའི་དེ་བཞིན་ཉིད་ཅེས་པ་ལ་སོགས་པ་གསུངས་པ་རྣམས་སོ། །འཕགས་པ་ཐོགས་མེད་ཀྱིས། རང་བཞིན་གྱིས་དག་པའི་ཆ་དང༌། གློ་བུར་གྱི་དྲི་མ་མེད་པ་དང༌། ལམ་གྱི་ཡེ་ཤེས་དང༌། སངས་རྒྱས་ཀྱི་གསུང་རབ་ལམ་སྒོམ་པའི་དམིགས་ཡུལ་དུ་གྱུར་པ་བཞི་ལ་དགོངས་ནས་དངོས་བཏགས་མ་ཕྱེ་བར། རང་བཞིན་ཡོངས་གྲུབ། དྲི་མེད་</span><span class="front-title">ཡོངས་གྲུབ། ལམ་ཡོངས་གྲུབ། དམིགས་པ་ཡོངས་སུ་གྲུབ་པ་བཞིར་གསུངས་པ་དང༌། དབུས་མཐའ་རྣམ་འབྱེད་དུ། འགྱུར་མེད་ཡོངས་གྲུབ་དང༌། ཕྱིན་ཅི་མ་ལོག་པའི་ཡོངས་གྲུབ་གཉིས་སུའང་བསྟན་པར་མཛད་དོ། །</span></p>
			<p id="_idParaDest-247" class="tibetan-sabche1"><span class="tibetan-sabche">བཞི་པ་༼བྱེ་བྲག་གི་དབྱེ་བསྡུ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཁྱད་པར་དབྱེ་བ་རྣམ་གཡེང་རྣམ་རྟོག་བཅུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྣམ་རིག་བཅུ་གཅིག་ཡོངས་གྲུབ་དགུ་སོགས་གསུངས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཞན་དབང་སྣང་ཆ་འཁྲུལ་པའི་ཀུན་བརྟགས་ཕྱིར། །</span></p>
			<p class="tibetan-root-text_tibetan-root-text-last-line"><span class="tibetan-root-text">དབྱེ་བ་མཚན་ཉིད་པ་ནི་གཉིས་སུ་འདུ། །</span></p>
			<p class="tibetan-commentary-non-indent"><span class="front-title">མཚན་ཉིད་གསུམ་ལས་འཕྲོས་ཏེ་ཁྱད་པར་གྱི་དབྱེ་བ་མདོ་སྡེ་རྒྱན་དང་ཐེག་བསྡུས་ལས་གསུངས་པ། ཐོག་མར་ཀུན་བརྟགས་དང་འབྲེལ་བ་རྣམ་གཡེང་གི་རྣམ་རྟོག་བཅུ་ནི། མེད་པར་རྟོག་པ་དང༌། ཡོད་པར་རྟོག་པ་དང༌། སྒྲོ་འདོགས་པར། སྐུར་འདེབས་ཀྱི། གཅིག་ཏུ་འཛིན་པའི། དུ་མར་འཛིན་པའི། རང་གི་ངོ་བོ་ཉིད་དུ་འཛིན་པའི། ཁྱད་པར་དུ་རྟོག་པ། མིང་ལ་དོན་དུ། དོན་ལ་མིང་དུ་རྟོག་པ་རྣམས་ནི་ཀུན་ཏུ་འདོགས་བྱེད་ཀྱི་རྣམ་རྟོག་ཡིན་ལ། དེས་སྒྲོ་བཏགས་པའི་ཆ་ནི་ཀུན་བརྟགས་དངོས་སོ། །སྤྱིར་རྩ་བའི་རྣམ་རྟོག་ཀུན་གཞིའི་རྣམ་ཤེས། ཡུལ་དུ་འཛིན་པ་མཚན་མའི་རྣམ་རྟོགརྣམ་ཤེས་དྲུག་མཚན་སྣང་གི་རྣམ་རྟོགབདེ་སྡུག་ཚོར་བ་སོགས་མཚན་མ་འགྱུར་བའི་རྣམ་རྟོག རྣམ་ཤེས་དྲུག་གི་འགྱུར་བ་ལས་བྱུང་བ་མཚན་མ་སྣང་བར་</span><span class="front-title">འགྱུར་བའི་རྣམ་རྟོག ཆོས་དང་ཆོས་མ་ཡིན་པ་ཐོས་པའི་རྗེས་སུ་བློ་གཞོལ་བ་གཞན་གྱིས་བསྟན་པའི་རྣམ་རྟོག བདག་ལྟ་སོགས་ཚུལ་བཞིན་མ་ཡིན་པའི་རྣམ་རྟོག མི་རྟག་པ་སོགས་ཚུལ་བཞིན་གྱི་རྣམ་རྟོག ལྟ་ངན་ལ་མངོན་པར་ཞེན་པའི་རྣམ་རྟོགརྣམ་པར་གཡེང་བའི་རྣམ་རྟོག་རྣམས་སུ་བཤད་ཅིང༌། འདོགས་བྱེད་རྟོག་པ་མཐའ་ཡས་པའི་རྒྱུ་མཚན་གྱིས་དེ་དག་གིས་བཏགས་པའི་ཀུན་བརྟགས་ཀྱི་དབྱེ་བ་མཐའ་ཡས་པར་འགྱུར་ཡང༌། ཕྱི་མའི་དབྱེ་བ་ཁྱད་པར་དུ་སྨོས་པ་ནི་བྱང་ཆུབ་</span><span class="front-title">སེམས་དཔའ་རྣམས་ཀྱིས་སྤང་བྱའི་བསླབ་པར་དམིགས་སུ་གསུངས་པའི་ཕྱིར་རོ། །གཞན་དབང་ལས་འཕྲོས་པའི་རྣམ་རིག་བཅུ་གཅིག་ནི། ༼༡༽ རྣམ་ཤེས་ཙམ་བག་ཆགས་ཀྱི་གཟུགས་སྣང་བ་ལུས་ཀྱི་དབང་པོར་སྣང་བའི་རྣམ་རིག ༼༢༽ མིག་ཤེས་དབང་པོར་སྣང་བ་ལུས་ཅན་གྱི་རྣམ་རིག ༼༣༽ ཡིད་ཀྱི་རྣམ་ཤེས་ཟ་བ་པོའི་རྣམ་རིག ༼༤༽ ཡུལ་དྲུག་ཏུ་སྣང་བ་ཉེ་བར་སྤྱད་བྱའི་རྣམ་རིག ༼༥༽ མིག་ཤེས་སོགས་ཉེ་བར་ལོངས་སྤྱོད་པའི་རྣམ་རིག ༼༦༽ ལོ་དང་ཟླ་བ་སོགས་དུས་སུ་སྣང་བའི་རྣམ་རིག ༼༧༽ གཅིག་བཅུ་བརྒྱ་སྟོང་སོགས་གྲངས་སུ་སྣང་བའི་རྣམ་རིག ༼༨༽ གྲོང་དང་གྲོང་ཁྱེར་ནགས་ཚལ་དང་རི་ལ་སོགས་པ་</span><span class="front-title">ཡུལ་གྱི་སྣང་བའི་རྣམ་རིག ༼༩༽ ཐ་སྙད་མིང་ཚིག་ཡི་གེ་གསུམ་དུ་སྣང་བའི་རྣམ་རིག ༼༡༠༽ རང་གི་ལུས་ངག་ཡིད་གསུམ་ལ་དམིགས་ནས་བདག་ཏུ་སྣང་བའི་རྣམ་རིག ༼༡༡༽ གཞན་གྱི་ལུས་ངག་ཡིད་གསུམ་ལ་དམིགས་ནས་གཞན་དུ་སྣང་བའི་རྣམ་རིག་རྣམས་སོ། །དེ་ལ་དབང་པོ་ལྔ་ནི་རྣམ་པར་རིག་པ་ཙམ་ཞིག་དེར་སྣང་བ་དང༌། བར་པ་བཞི་ནི་མངོན་པར་བརྗོད་པའི་བག་ཆགས་ཀྱི་མཐུ་ཁོ་ན་ལས་བྱུང་བ་དང༌། ཐ་མ་གཉིས་ནི་བདག་ཏུ་ལྟ་བའི་བག་ཆགས་ལས་བྱུང་བའོ། །ཡོངས་གྲུབ་ལའང་རྣམ་པ་དགུར་ཡུམ་རྒྱས་པ་ལས་གསུངས་ཏེ། དེ་བཞིན་ཉིད་དང༌། མ་ནོར་བའི་དེ་བཞིན་ཉིད་དང༌། གཞན་མ་ཡིན་པའི་དེ་བཞིན་ཉིད་དང༌། ཆོས་ཉིད་དང༌། ཆོས་ཀྱི་དབྱིངས་དང༌། ཆོས་གནས་པ་ཉིད་དང༌། ཆོས་སྐྱོན་མེད་པ་ཉིད་དང༌། ཡང་དག་པའི་མཐའ་དང༌། </span><span class="front-title">བསམ་གྱིས་མི་ཁྱབ་པའི་དབྱིངས་རྣམས་ནི་རིམ་པ་ལྟར་འཇིག་པ་མེད་པ་ཡོངས་སུ་གྲུབ་པ་དང༌། དེ་བཞིན་དུ་ཕྱིན་ཅི་མ་ལོག་པ་དང༌། འགྱུར་བ་མེད་པ་དང༌། ངོ་བོ་ཉིད་མེད་པ་དང༌། རྣམ་པར་བྱང་བའི་ཆོས་ཀྱི་རྒྱུ་ཉིད་དུ་དང༌། དུས་ཐམས་ཅད་དུ་དང༌། ཕྱིར་མི་ལྡོག་པ་དང༌། དེ་ཁོ་ན་ཉིད་དུ་དང༌། རྟོག་གེའི་ལམ་ལས་འདས་པར་ཡོངས་སུ་གྲུབ་པ་རྣམས་སུ་སློབ་དཔོན་དབྱིག་གཉེན་གྱིས་བཤད་དོ། །སོགས་ཁོངས་ནས་ཡོངས་གྲུབ་ཀྱི་དབྱེ་བ་སྟོང་ཉིད་བཅུ་དྲུག་གིས་མཚོན། གཞན་གཉིས་ལའང་དུ་མར་འགྱུར་ཡང་མདོར་བསྡུ་ན།</span><span class="tibetan-sabche"> </span><span class="front-title">གཞན་དབང་གི་སྣང་ཆ་འཁྲུལ་པའི་སྣང་བ་བསམ་གྱིས་མི་ཁྱབ་པ་དང༌། དེ་འཆར་བའི་གཞི་ས་བོན་ཐམས་ཅད་པའི་ཀུན་གཞིའི་རྣམ་ཤེས་དང་བཅས་པའང་ཀུན་བརྟགས་ལས་གཞན་དུ་མེད་པའི་ཕྱིར། ཆོས་ཀུན་བརྟགས་ཀྱི་མཚན་ཉིད་དང༌། ཆོས་ཉིད་ཡོངས་སུ་གྲུབ་པའི་མཚན་ཉིད་དེ། </span><span class="front-title">དབྱེ་བ་མཚན་ཉིད་པ་ནི་རྣམ་པ་གཉིས་སུ་འདུའོ། །སྤྱིར་ཀུན་བརྟགས་གཞན་དབང་གཉིས་གཅིག་ཏུ་བསྡོམས་པ་དེ་དང༌། ཡོངས་གྲུབ་གཉིས་དེ་ཉིད་དང་གཞན་དུ་བརྗོད་དུ་མེད་པ་ཡིན་ཏེ། ཀུན་བརྟགས་ནི་སྒྲོ་བཏགས་པའི་བཏགས་ཆ་ཡིན་ལ། གཞན་དབང་ནི་དེ་ལྟར་དུ་སྒྲོ་འདོགས་འདོགས་ཡུལ་ཉིད་ཡིན་ཞིང༌། ཡོངས་སུ་གྲུབ་པ་ནི་གཞན་གཉིས་པོ་དེ་དང་དེའི་ཆོས་ཉིད་ཡིན་པས་ནི། དེ་གསུམ་ཕྱོགས་གཅིག་ནས་དཔྱད་ན་གཅིག་པ་མ་ཡིན་ལ། ཕྱོགས་གཅིག་ནས་དཔྱད་ན་ཐ་དད་མ་ཡིན་པས་གཅིག་ཐ་དད་གང་དུའང་མ་གྲུབ་བོ། །</span></p>
			<p id="_idParaDest-248" class="tibetan-sabche1"><span class="tibetan-sabche">ལྔ་པ་༼སྟོང་ཉིད་གསུམ་དང་མཚན་གཞིར་འཇུག་ཚུལ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མེད་དང་ཡོད་དང་རང་བཞིན་སྟོང་པ་ཉིད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཚན་གཞིར་འཇུག་ཚུལ་སྣང་ཆ་ཀུན་བརྟགས་ཏེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">གསལ་རིག་གཞན་དབང་སྤྲོས་བྲལ་ཡོངས་གྲུབ་བོ། །</span></p>
			<p id="_idParaDest-249" class="tibetan-sabche1"><span class="tibetan-sabche">འདི་ལ་གཉིས། དང་པོ་མཚན་ཉིད་གསུམ་པོ་དེ་སྟོང་པ་ཉིད་གསུམ་དུ་རྣམ་པར་གཞག་པ་ནི།</span></p>
			<p class="tibetan-commentary-non-indent"><span class="front-title">༼༡༽ ཀུན་བརྟགས་ནི་མེད་པའི་སྟོང་པ་ཉིད་ཅེས་བྱ་སྟེ། བདེན་པ་གཉིས་ཀའི་སྐབས་སུ་རང་གི་མཚན་ཉིད་ཀྱིས་གྲུབ་པ་མེད་པ་དང༌། ༼༢༽ གཞན་དབང་ནི་ཡོད་པའི་སྟོང་པ་ཉིད་ཅེས་དོན་དམ་པར་མེད་ཀྱང་ཀུན་རྫོབ་བདེན་པའི་ངོ་བོར་ཡོད་པ་དང༌། ༼༣༽ ཡོངས་གྲུབ་ནི་རང་བཞིན་སྟོང་པ་ཉིད་ཅེས་ཆོས་ཐམས་ཅད་ཀྱི་ཆོས་ཉིད་ཀྱི་ཚུལ་དུ་གནས་པར་མདོ་སྡེ་རྒྱན་ལས་གསུངས་ཤིང༌། དེའི་ཚུལ་ཤེར་ཕྱིན་ལྔ་བརྒྱ་པ་ལས། </span><span class="tibetan-external-citations">རབ་འབྱོར་གཟུགས་ལ་སྟོང་པ་ཉིད་ཀྱི་ཏིང་ངེ་འཛིན་གང་ཞེ་ན། རབ་འབྱོར་</span><span class="tibetan-external-citations">གཟུགས་ལ་དངོས་པོ་མེད་པ་སྟོང་པ་ཉིད་དང༌། དེ་ལྟར་དངོས་པོ་ཡོད་པ་སྟོང་པ་ཉིད་དང༌། རང་བཞིན་སྟོང་པ་ཉིད་ལ་དམིགས་ནས་སེམས་རྩེ་གཅིག་ཏུ་བྱེད་པ་འདི་ནི་སྟོང་པ་ཉིད་ཀྱི་ཏིང་ངེ་འཛིན་ཏེ། བྱང་ཆུབ་སེམས་དཔའ་དེ་ལྟར་གཟུགས་ལ་ཏིང་ངེ་འཛིན་ཡོངས་སུ་ཤེས་པར་བྱའོ། </span><span class="front-title">།ཞེས་གསུངས་སོ། །</span></p>
			<p id="_idParaDest-250" class="tibetan-sabche1"><span class="tibetan-sabche">གཉིས་པ་མཚན་ཉིད་དེ་གསུམ་མཚན་གཞི་ལ་ཇི་ལྟར་འཇུག་པའི་ཚུལ་ནི།</span></p>
			<p class="tibetan-commentary-non-indent"><span class="front-title">དཔེར་ན། མིག་ཤེས་ལ་སྣང་བའམ་ཡིད་ཤེས་ལ་སྣང་བ་ཇི་ལྟར་ཡིན་ཡང་རུང༌། བུམ་པར་སྣང་བའི་དུས་ན་བུམ་པར་འཛིན་པའི་ཆ་དེ་ཀུན་བརྟགས་ཉིད་ཡིན་ལ། དེ་དང་རྣམ་པར་འབྱེད་པའི་ཤེས་པ་གསལ་རིག་ཙམ་དེ་གཞན་དབང་དང༌། ཀུན་བརྟགས་དེ་དང་གཞན་དབང་དེ་མེད་པའི་ཤུལ་གྱི་ཡེ་ཤེས་ནི་ཡོངས་སུ་གྲུབ་པར་འདོད་པ་ཡིན་ནོ། །ཉོན་མོངས་པ་ཆགས་སྡང་ལྟ་བུ་ལ་དཔེར་མཚོན་ན་སེམས་འདོད་ཆགས་སམ་ཞེ་སྡང་དྲག་པོ་ཞིག་</span><span class="front-title">སྐྱེས་པ་ན་ཆགས་སྡང་གི་སྣང་ཆ་དུང་ངེ་བ་དེ་ཀུན་བརྟགས་དང༌། དེའི་རིག་པ་གསལ་རིག་གི་ཆ་དེ་ནི་གཞན་དབང་དང༌། ཐམས་ཅད་ལ་རོ་མཉམ་དུ་ཁྱབ་པའི་སྤྲོས་བྲལ་གྱི་ཡེ་ཤེས་ནི་ཡོངས་སུ་གྲུབ་པའོ། །འདིར་རོ་མཉམ་ཞེས་སྨོས་པ་ནི། དཔེར་ན་ཞེ་སྡང་གི་རྣམ་ཤེས་གསལ་རིག་གི་ཆ་དེ་དང༌། འདོད་ཆགས་ཀྱི་རྣམ་ཤེས་གསལ་རིག་གི་ཆ་དེ་གཉིས་རྣམ་པ་ཤིན་ཏུ་འདྲ་བ་ཡིན་ཡང༌། དངོས་པོ་ཐ་དད་པ་ཡིན་པས། ཕན་ཚུན་དུ་གཅིག་གིས་གཅིག་ལ་མ་ཁྱབ་པ་ཡིན་ལ། དེ་དང་དེའི་ཡོངས་གྲུབ་ལ་ནི་ངོ་བོ་དབྱེ་བ་མེད་པ་སྟེ་རོ་མཉམ་དུ་གྱུར་པས་སོ། །དེས་ལམ་དང་འབྲས་བུའི་ཤེས་བྱ་རྣམས་ལའང་རིགས་འགྲེ་ཤེས་པར་བྱའོ། །མཚན་ཉིད་གསུམ་གྱི་རྣམ་གཞག་འཁོར་ལོ་ཐ་མའི་མདོ་སྡེ་རྣམས་ནས་རྒྱ་ཆེར་འབྱུང་ཞིང༌། རྗེ་བཙུན་བྱམས་པ་དང༌། ཀླུ་སྒྲུབ་ཀྱི་སཱ་ལུ་ལྗང་པའི་མདོ་འགྲེལ་ལས་གསུངས་པའི་ངོས་</span><span class="front-title">འཛིན་གཅིག དབྱིག་གཉེན་གྱིས་སུམ་ཅུ་པའི་རབ་བྱེད་དུ་ཞལ་བཞེས་ཅུང་ཟད་ཁྱད་པར་ཡོད་པ་ནི་གཞན་སྟོང་པ་རྣམས་ལ་ཡོངས་སུ་གྲགས་པ་ལྟར་དང༌། རིག་པའི་དབང་ཕྱུག་གིས། </span><span class="tibetan-external-citations">རྣམ་པར་རྟོག་པས་བརྟགས་པའི་དོན། །ཀུན་ཏུ་བརྟགས་པའི་ངོ་བོ་ཉིད། །རྣམ་པར་རྟོག་པ་གཞན་གྱི་དབང༌། །དེ་ཡི་སྟོང་ཉིད་ཡོངས་སུ་གྲུབ། </span><span class="front-title">།ཅེས་རྣམ་གཞག་གསལ་བར་མཛད་དོ། །ཁ་ཅིག་ངོ་བོ་ཉིད་གསུམ་གྱི་རྣམ་གཞག་སེམས་ཙམ་པ་ཁོ་ནའི་ལུགས་ཡིན་གྱི་དབུ་མ་པ་ལ་མ་གྲགས་སོ་སྙམ་པ་ནི་མི་འཐད་དེ། ཤེར་ཕྱིན་གྱི་མདོའི་བྱམས་ཞུས་ཀྱི་ལེའུ་ལས་ཀྱང༌།</span><span class="tibetan-external-citations"> བྱམས་པ་གཟུགས་ཀྱི་རབ་ཏུ་དབྱེ་བ་ནི་རྣམ་པ་གསུམ་སྟེ། ཀུན་བརྟགས་པའི་མཚན་ཉིད་ཀྱིས་རབ་ཏུ་ཕྱེ་བ་དང༌། རྣམ་པར་བརྟགས་པའི་མཚན་ཉིད་ཀྱིས་རབ་ཏུ་ཕྱེ་བ་དང༌།</span><span class="tibetan-external-citations"> ཆོས་ཉིད་ཀྱི་མཚན་ཉིད་ཀྱིས་རབ་ཏུ་ཕྱེ་བའོ། </span><span class="front-title">།ཞེས་དང༌། འཇུག་པའི་རང་འགྲེལ། དབུ་མ་རྒྱན་གྱི་རང་འགྲེལ་རྣམས་ལས་ཀྱང་རང་ལུགས་ཀྱི་རང་བཞིན་གསུམ་གྱི་རྣམ་གཞག་མཛད་པ་དང༌། དབུ་མ་སྣང་བ་ལས།</span><span class="tibetan-external-citations"> དབུ་མ་པ་རྣམས་ཀྱང་ངོ་བོ་ཉིད་གསུམ་གྱི་རྣམ་པར་གཞག་པ་ཁས་མི་ལེན་པ་ནི་མ་ཡིན་ནོ། །གཞན་དུ་ན་མཐོང་བ་ལ་སོགས་པ་དང་འགལ་བ་ཇི་ལྟར་སྤང་བར་འགྱུར། </span><span class="front-title">ཞེས་སོགས་དབུ་མའི་གཞུང་ལུགས་རྣམས་སུ་ངོ་བོ་ཉིད་གསུམ་གྱི་རྣམ་གཞག་གསལ་བར་ཡང་ཡང་བསྟན་པའི་ཕྱིར་རོ། །དེའང༌། བྱང་ཆུབ་སེམས་འགྲེལ་ལས། </span><span class="tibetan-external-citations">ཀུན་བརྟགས་དང་ནི་གཞན་དབང་དང༌། །ཡོངས་སུ་གྲུབ་པ་ཉིད་དག་ནི། །སྟོང་ཉིད་བདག་ཉིད་གཅིག་པུ་ཡི། །ངོ་བོ་སེམས་ལ་བཏགས་པ་ཡིན། </span><span class="front-title">།ཞེས་གསུངས་པའི་ངེས་པས་ཆོས་ཐམས་ཅད་སེམས། སེམས་དེའི་རང་བཞིན་འོད་གསལ་བའམ། སྟོང་པ་ཉིད་དམ་དོན་དམ་པའམ་ཁམས་བདེ་བར་གཤེགས་པའི་སྙིང་པོ་སོགས་མིང་དུ་མས་བསྙད་པ་ནི་</span><span class="front-title">ཡོངས་གྲུབ། སེམས་དེའི་ཀུན་རྫོབ་རྣམ་པར་རིག་པ་སྒྱུ་མ་ཙམ་དུ་སྣང་བ་དེ་གཞན་དབང༌། རྣམ་རིག་དེ་མེད་བཞིན་དུ་གཟུང་འཛིན་ལ་སོགས་པའི་གཉིས་ཆོས་སུ་བཏགས་པའི་ཆ་དེ་ཀུན་བཏགས་སུ་བཞེད་པ་ཡིན་ནོ། །</span></p>
			<p id="_idParaDest-251" class="tibetan-sabche1"><span class="tibetan-sabche">རྩ་བའི་གསུམ་པ་རྟེན་འབྲེལ་གྱི་རྣམ་གཞག་ཐེག་པ་ཆེ་ཆུང་སྤྱི་ཁྱབ་ལྟར་བཤད་པ་ལ་གཉིས། མཚམས་སྦྱར་བའི་ཚུལ་གྱིས་མདོར་བསྟན། རབ་ཏུ་དབྱེ་བ་རྒྱས་པར་བཤད་པའོ། །དང་པོ་༼མཚམས་སྦྱར་བའི་ཚུལ་གྱིས་མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྔ་མ་གཉིས་པོ་རྟེན་ཅིང་འབྲེལ་ལས་བྱུང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ཡང་བསྐྱེད་བྱ་སྐྱེད་བྱེད་རྒྱུ་འབྲས་ཅན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཞག་བྱ་འཇོག་བྱེད་གཅིག་ལ་གཅིག་ལྟོས་པ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཡང་དག་རྟེན་འབྲེལ་ཀུན་གཞིའི་རྣམ་ཤེས་བཅས། །</span></p>
			<p class="tibetan-commentary-non-indent"><span class="front-title">མཚན་ཉིད་གསུམ་གྱི་སྔ་མ་ཀུན་བརྟགས་གཞན་དབང་གཉིས་ཇི་ལྟར་བྱུང་ན་རྟེན་ཅིང་འབྲེལ་བར་འབྱུང་བའི་དབང་ལས་འབྱུང་ངོ༌། །ཡོངས་གྲུབ་ནི་ཀུན་རྫོབ་ཀྱི་རྟེན་འབྲེལ་དངོས་མ་ཡིན་ཀྱང་དོན་དམ་གྱི་རྟེན་འབྲེལ་ཡིན་པ་ལ་དགོངས་ནས་རྟེན་འབྲེལ་དུ་བཤད་པའང་ཡོད་དོ། །རྟེན་འབྲེལ་དེའང་སྤྱི་ཙམ་དུ་བསྐྱེད་བྱ་སྐྱེད་བྱེད་ཀྱི་རྟེན་འབྲེལ། སྣོད་ཀྱི་འཇིག་རྟེན། བཅུད་ཀྱི་སེམས་ཅན། ནང་གི་ཤེས་པ་བཅས་རྒྱུ་དང་འབྲས་བུའི་ཚུལ་ཅན་གཙོ་བོར་གཞན་དབང་གི་ཕྱོགས་དང༌། གཞག་</span><span class="front-title">བྱ་འཇོག་བྱེད་ཀྱི་རྟེན་འབྲེལ་བསྐྱེད་བྱ་སྐྱེད་བྱེད་དུ་ལྟོས་པ་ས་བོན་དུ་སྣང་བའི་ཤེས་པ་ལས་མྱུ་གུར་སྣང་བའི་ཤེས་པ་སྐྱེ་བ་ལྟ་བུ་དང༌། དེར་མ་ལྟོས་པ་ཆེན་པོ་ལ་ལྟོས་ནས་ཆུང་ངུར་བཞག་པ་ལྟ་བུ་སྔ་མ་འཇོག་བྱེད་དང་ཕྱི་མ་གཞག་བྱ་སྟེ་མདོར་ན་གཅིག་ལ་གཅིག་ལྟོས་པ་ནི་གཙོ་བོར་ཀུན་བརྟགས་ཀྱི་ཕྱོགས་སུ་འཇོག ཡང་དག་པའི་རྟེན་འབྲེལ་ནི་ཀུན་གཞིའི་རྣམ་ཤེས་བག་ཆགས་ཀུན་དང་ལྡན་པ་ལ་འཇོག་སྟེ། དེའང་བསྐྱེད་བྱ་སྐྱེད་བྱེད་ཀྱི་རྟེན་འབྲེལ་ལ་གནས་སྐབས་པ་དང་ཡང་དག་པའི་རྟེན་འབྲེལ་གཉིས་སུ་དབྱེ་བའི་ཡ་གྱལ་ཡིན་པས་གཞན་དབང་དུ་འདུའོ། །</span></p>
			<p id="_idParaDest-252" class="tibetan-sabche1"><span class="tibetan-sabche">གཉིས་པ་རྒྱས་བཤད་ལ་བརྒྱད། ངོ་བོ། ངེས་ཚིག སྒྲ་དོན། ཡན་ལག་བཅུ་གཉིས་སོ་སོའི་ངོས་འཛིན། བྱེད་ལས། རབ་དབྱེ། དོན་བསྡུ། རྟེན་འབྲེལ་གྱི་དེ་ཁོ་</span><span class="tibetan-sabche">ན་ཉིད་བསྟན་པའོ། །དང་པོ་༼ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ངོ་བོ་སྣང་ཙམ་ལྟོས་གྲུབ་བརྟེན་ནས་སྐྱེས། །</span></p>
			<p class="tibetan-commentary-non-indent"><span class="front-title">ཆོས་ཐམས་ཅད་དཔྱད་ན་ངོ་བོ་ཅི་ཡང་མ་གྲུབ་པ་སྟོང་པ་ཉིད་དུ་གནས་ཀྱང་སྣང་ཙམ་དུ་ལྟོས་ནས་གྲུབ་ཅིང་བརྟེན་ནས་སྐྱེ་བ་ནི་རྟེན་འབྲེལ་གྱི་མཚན་ཉིད་དམ་ངོ་བོ་སྟེ། རྩ་ཤེ་ལས།</span><span class="tibetan-external-citations"> རྟེན་ཅིང་འབྲེལ་བར་འབྱུང་བ་གང༌། །དེ་ནི་སྟོང་པ་ཉིད་དུ་བཤད། །དེ་ནི་བརྟེན་ནས་གདགས་པ་སྟེ། །དེ་ཉིད་དབུ་མའི་ལམ་ཡིན་ནོ། །གང་</span><span class="tibetan-external-citations">ཕྱིར་རྟེན་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་ལ། །དེ་ཕྱིར་སྟོང་པ་མ་ཡིན་པའི། །ཆོས་འགའ་ཡོད་པ་མ་ཡིན་ནོ། </span><span class="front-title">།ཞེས་སོ། །</span></p>
			<p id="_idParaDest-253" class="tibetan-sabche1"><span class="tibetan-sabche">གཉིས་པ་ངེས་ཚིག་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ངེས་ཚིག་རྒྱུ་རྐྱེན་ཚོགས་ལ་རྟེན་ཅིང་འབྲེལ། །</span></p>
			<p class="tibetan-commentary-non-indent"><span class="front-title">རྟེན་འབྲེལ་གྱི་སྐད་དོད་ལེགས་སྦྱར་ལ། པྲ་ཏཱི་དྱ་སམུ་ཏྤཱ་ད། ཞེས་འབྱུང་བའི་པྲ་ཏཱི་དྱ་ནི་མང་པོ་འཚོགས་ཤིང་འདུས་པའམ་ཕྲད་པའི་དོན་ཡིན་ལ། སམུ་ཏྤཱ་ད་ནི་བསྐྱེད་པའམ་འབྱུང་བའི་དོན་ཡིན་པས། དངོས་པོ་གང་རྒྱུ་གཅིག་ལས་འབྲས་བུ་སྣ་ཚོགས་དང༌། རྒྱུ་སྣ་ཚོགས་ལས་འབྲས་བུ་གཅིག་ཁོ་ན་སྐྱེ་བ་ནི་མི་སྲིད་པས་རྒྱུ་རྐྱེན་སྣ་ཚོགས་ཕྲད་ཅིང་ཚོགས་པ་ལ་ལྟོས་ནས་འབྲས་བུ་སྣ་ཚོགས་སུ་འབྱུང་བའམ། ཡན་</span><span class="front-title">ལག་སྔ་མ་ལ་རྟེན་ཅིང་ཕྱི་མ་རྣམས་འབྲེལ་བར་འབྱུང་བའོ། །</span></p>
			<p id="_idParaDest-254" class="tibetan-sabche1"><span class="tibetan-sabche">གསུམ་པ་སྒྲ་དོན་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྒྲ་དོན་བྱེད་པ་པོ་མེད་རྒྱུར་བཅས་སོགས། །</span></p>
			<p class="tibetan-commentary-non-indent"><span class="front-title">རྟེན་འབྲེལ་སྤྱིའི་སྒྲ་དོན་ནི་བཅུ་གཅིག་ཏུ་གསུངས་ཏེ། བྱེད་པ་པོ་མེད་པ། རྒྱུ་དང་བཅས་པ། སེམས་ཅན་མེད་པ། གཞན་གྱི་དབང༌། གཡོ་བ་མེད་པ། མི་རྟག་པ། སྐད་ཅིག་པ། རྒྱུན་མི་འཆད་པ། རྒྱུ་འབྲས་མཐུན་པ། སྣ་ཚོགས་པ། རྒྱུ་འབྲས་སོ་སོར་ངེས་པ་རྣམས་སོ། །དེའང་དཔེར་ན་ཆོས་ཐམས་ཅད་བྱེད་པ་པོ་མེད་པར་རྟེན་ཅིང་འབྲེལ་བར་འབྱུང་བ་ཞེས་སོགས་གོ་བར་བྱའོ། །</span></p>
			<p id="_idParaDest-255" class="tibetan-sabche1"><span class="tibetan-sabche">བཞི་པ་ཡན་ལག་བཅུ་གཉིས་སོ་སོའི་ངོས་འཛིན་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མ་རིག་རིག་པའི་འགལ་ཟླ་ཆོས་གསུམ་ལྡན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དབྱེ་སྒོ་མང་ཡང་ཉོན་མོངས་ལྡན་མིན་གཉིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྩ་བ་བདག་ཏུ་རྨོངས་པ་ཉོན་ཡིད་འཁོར། །</span></p>
			<p class="tibetan-commentary-non-indent"><span class="front-title">ཡན་ལག་བཅུ་གཉིས་ཀྱི་ཐོག་མ་མ་རིག་པའི་ངོ་བོ་རིག་པའི་འགལ་ཟླའམ། མི་མཐུན་ཕྱོགས་སུ་གྱུར་པ། ཤེས་པ་གང་ཞིག་རང་གི་ཡུལ་ལ་དམིགས་པ་དང༌། ཡུལ་དེའི་རྣམ་པ་ཤིན་ཏུ་མི་གསལ་བ་དང༌། དེ་ཉིད་སེམས་རྒྱུད་རབ་ཏུ་མ་ཞི་བ་ཉོན་མོངས་པ་སྐྱེ་བའི་སྒོར་གྱུར་པ་སྟེ་ཁྱད་ཆོས་གསུམ་དང་ལྡན་པའོ། །དེ་ལ་དབྱེ་སྒོ་མང་ཡང་ཉོན་མོངས་པ་ཅན་གྱི་མ་རིག་པ་དང༌། ཉོན་མོངས་པ་ཅན་མ་ཡིན་པའི་མ་རིག་པ་གཉིས། སྔ་མ་ནི་འཁོར་བའི་རྒྱུ་ཐར་པ་ལ་སྒྲིབ་བྱེད་ཉོན་མོངས་པའི་སྒྲིབ་པ། </span><span class="front-title">ཕྱི་མ་ནི་ཐམས་ཅད་མཁྱེན་པ་ལ་སྒྲིབ་བྱེད་ཤེས་བྱའི་སྒྲིབ་པའོ། །དེའང་ལུགས་འདིའི་རྩ་བའི་མ་རིག་པ་དངོས་ནི་བདག་ཏུ་རྨོངས་པ་ཞེས་ཉོན་ཡིད་ཀྱི་འཁོར་དུ་ཡོད་པ་དེ་ཡིན་ནོ། །འགའ་ཞིག་འཇིག་ཚོགས་སུ་ལྟ་བ་ལ་ངོས་འཛིན་པ་ནི་རྣམ་པ་གསལ་བའི་ཕྱོགས་ནས་སྨོས་པ་ཙམ་ཡིན་ནོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">འདུ་བྱེད་བསོད་ནམས་ཡིན་མིན་མི་གཡོའི་ལས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྣམ་ཤེས་ཀུན་གཞི་ཆགས་བཅས་རྒྱུ་འབྲས་གཉིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མིང་བཞི་མངལ་གྱི་སྐབས་ལྔ་གཟུགས་ཡིན་ཏེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དབང་པོ་དྲུག་གསལ་སྐྱེ་མཆེད་ངོ་བོ་ཡིན། །</span></p>
			<p class="tibetan-commentary-non-indent"><span class="front-title">ཡན་ལག་གཉིས་པ་འདུ་བྱེད་ནི། བསོད་ནམས་ཀྱི་ལས། བསོད་ནམས་མིན་པའི་ལས། མི་གཡོ་བའི་ལས་རྣམས་སོ། །དང་པོ་ནི། འདོད་ཁམས་ཀྱི་ལས་དགེ་བ། གཉིས་པ་ནི། འདོད་ཁམས་ཀྱི་མི་དགེ་བ། གསུམ་པ་ནི། ཁམས་གོང་མ་གཉིས་</span><span class="front-title">འགྲུབ་བྱེད་ཀྱི་ལས་ཏེ་ཏིང་ངེ་འཛིན་ནོ། །ཡན་ལག་གསུམ་པ་རྣམ་ཤེས་ནི། ཀུན་གཞིའི་རྣམ་ཤེས་ཀྱི་སྟེང་དུ་ལས་ཀྱི་བག་ཆགས་ཡོངས་སུ་བཞག་པས་རྣམ་ཤེས་དེ་ཉིད་ཡོངས་སུ་འགྱུར་བའི་ཆ་ཡིན་ལ། དེ་ལའང་རྒྱུ་དུས་ཀྱི་རྣམ་ཤེས་དང༌། འབྲས་བུའི་དུས་ཀྱི་རྣམ་ཤེས་གཉིས་སུ་ཡོད་དོ། །ཡན་ལག་བཞི་པ་མིང་གཟུགས་ནི། མིང་ཞེས་པ་མིང་བཞིའི་ཕུང་པོ་ཡིན་ལ། དེའང་ཚོར་བ་སོགས་ཕུང་པོ་ཕྱི་མ་བཞིའོ། །དེ་རྣམས་ལ་མིང་བཞིའི་ཕུང་པོར་འཇོག་པའི་རྒྱུ་མཚན་ཡང༌། གཟུགས་ཕུང་ནི་དབང་ཤེས་ལྔའི་སྤྱོད་ཡུལ་དུ་མངོན་སུམ་དུ་གྱུར་པས་ན་མིང་ལ་བརྟེན་ནས་རྟོགས་མི་དགོས་ལ། ཕུང་པོ་ཕྱི་མ་བཞི་ནི་གཞན་གྱི་རྒྱུད་ལ་ཡོད་པ་མིང་ལ་བརྟེན་ནས་རྟོགས་དགོས་པ་ཡིན་ནོ། །ནུར་ནུར་པོ་དང༌། མེར་མེར་པོ་དང༌། གོར་གོར་པོ་དང༌། མཁྲང་འགྱུར་དང༌། རྐང་ལག་རྣམ་པར་འགྱུས་པ་སྟེ། མངལ་གྱི་</span><span class="front-title">གནས་སྐབས་ལྔ་ནི་གཟུགས་ཀྱི་ཡན་ལག་ཡིན་ནོ། །ཡན་ལག་ལྔ་པ་སྐྱེ་མཆེད་དྲུག་ནི། མངལ་གནས་ལྔའི་རྗེས་སུ་དབང་པོ་དྲུག་གསལ་བར་དོད་པ་ཉིད་སྐྱེ་མཆེད་རྣམས་ཀྱི་ངོ་བོ་ཡིན་ནོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">རེག་པ་བཙས་ནས་ཡུལ་དབང་ཤེས་གསུམ་ཕྲད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚོར་བ་དེར་བརྟེན་ཆགས་སྡང་བར་མ་མྱོང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">འདོད་སྲེད་ཉེར་སྤྱོད་ཡོངས་བཟུང་སྲེད་པ་སྟེ། །</span></p>
			<p class="tibetan-commentary-non-indent"><span class="front-title">ཡན་ལག་དྲུག་པ་རེག་པ་ནི། མངལ་ནས་ཕྱིར་བཙས་ཏེ་ཡུལ་དང༌། དབང་པོ་དང༌། རྣམ་པར་ཤེས་པ་གསུམ་འདུས་པའི་རེག་པ་འབྱུང་བ་ཡིན་ཞིང༌། དེའང་རེག་པ་དངོས་ནི། རྣམ་ཤེས་ཡུལ་དང་ཕྲད་པ་ལས་ཡུལ་དེས་ཤེས་པར་འགྱུར་བའི་ཆ་ཞིག་འབྱུང་བ་དེའོ། །ཡན་ལག་བདུན་པ་ཚོར་བ་ནི། རེག་པ་དེ་ལ་བརྟེན་ནས་ཚོར་བ་</span><span class="front-title">བདེ་སྡུག་བར་མ་གསུམ་མྱོང་བ་ཡིན་ཏེ། མིག་དབང་དང༌། ཡུལ་གཟུགས་ཡིད་འོང༌། མིག་ཤེས་གསུམ་འདུས་པ་ལས་ཐོག་མར་མིག་ཤེས་ཀྱིས་ཡུལ་ཡོངས་སུ་གཅོད་པའི་རེག་པ་འབྱུང༌། དེའི་རྗེས་སུ་རེག་པས་ཡོངས་སུ་མྱོང་བའི་ཚོར་བ་བདེ་བར་འབྱུང་བས་མཚོན་ནོ། །དབང་ཤེས་དྲུག་ལ་ཚོར་བ་གསུམ་གྱི་དབྱེ་བས་ཡིད་ཉེ་བར་རྒྱུ་བ་བཅོ་བརྒྱད་ཅེས་བྱའོ། །ཡན་ལག་བརྒྱད་པ་སྲེད་པ་ནི། ཚོར་བ་བདེ་སྡུག་བཏང་སྙོམས་གསུམ་ལ་སྲེད་ཅིང་ཞེན་པ་ཡིན་ལ། དེའང་བདེ་བ་ལ་མི་འབྲལ་བར་སྲེད་པ་དང༌། སྡུག་བསྔལ་ལ་འབྲལ་འདོད་ཀྱི་སྲེད་པ་དང༌། བཏང་སྙོམས་ལ་མི་འབྲལ་བར་འདོད་པའི་སྲེད་པ་སྐྱེ་བ་ཡིན་ཞིང༌། ཡང་སྲེད་པ་ལ་འདོད་པའི་སྲེད་པ་དང༌། སྲིད་པའི་སྲེད་པ་དང༌། འཇིག་པའི་སྲེད་པ་དང་གསུམ། དང་པོ་འདོད་ཁམས། གཉིས་པ་ཁམས་གོང་མ་གཉིས། གསུམ་པ་ཉེར་སྤྱོད་ཡོངས་སུ་བཟུང་བར་</span><span class="front-title">སྲེད་པའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">འདོད་དང་སྲིད་ལྟ་བདག་སྨྲའི་ཉེར་ལེན་གྱིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡང་སྲིད་འགྲུབ་བྱེད་ལས་སྟོབས་ལྡན་གྱུར་པས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཉིང་མཚམས་སྦྱར་ཏེ་སྐྱེ་བ་ཐོབ་ནས་བརྩམས། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྐད་ཅིག་རྒྱུན་འགྱུར་སྲོག་འགག་རྒ་ཤིའོ། །</span></p>
			<p class="tibetan-commentary-non-indent"><span class="front-title">ཡན་ལག་དགུ་པ་ལེན་པ་ནི། དེ་ལྟར་སྲེད་པ་ལ་བརྟེན་ནས་ལེན་པ་འབྱུང་བ་ཡིན་ཏེ། དཔེར་ན་བཟའ་བཏུང་ལོངས་སྤྱོད་སོགས་ཡུལ་ཡིད་འོང་གི་རྣམ་པ་ལ་སྲེད་ཅིང་ཞེན་པར་གྱུར་པ་ན། དེ་ཉིད་ཡང་དང་ཡང་དུ་འབྱུང་བར་འདོད་པ་དང༌། དེ་ཉིད་ཀྱི་ཐབས་སུ་བྱ་བ་རྣམ་པ་སྣ་ཚོགས་སྒྲུབ་པར་བྱེད་པའི་ནུས་པ་ཅན་དེ་ལ་ལེན་པ་ཞེས་བྱའོ། །ལེན་པ་དེ་ལའང༌། འདོད་པའི་ལེན་པ་དང༌། སྲིད་པའི་ལེན་པ་དང༌། ལྟ་བའི་ལེན་པ་དང༌། བདག་ཏུ་སྨྲ་བའི་ཉེ་བར་ལེན་པ་དང་བཞིར་གསུངས་ལ་དེ་ཡིས་ཡན་ལག་ཕྱི་མ་འགྲུབ་བོ། །ཡན་ལག་བཅུ་པ་སྲིད་པ་ནི། ཡང་སྲིད་མངོན་པར་</span><span class="front-title">འགྲུབ་པར་བྱེད་པའི་ལས་སྟོབས་དང་ལྡན་པ་དེའོ། །ཡན་ལག་བཅུ་གཅིག་པ་སྐྱེ་བ་ནི། སྐྱེ་བའི་ཡན་ལག་མངོན་གྱུར་གྱི་དབང་དུ་བྱས་ནས། མངལ་དུ་ཉིང་མཚམས་སྦྱོར་བཞིན་པ་ནི་སྐྱེ་བ་ཡིན་ལ། ཉིང་མཚམས་སྦྱར་ཟིན་པ་ནི། བཅུ་གཉིས་པ་རྒ་ཤིའི་ཡན་ལག་ཡིན་ནོ། །དེའང་ནུར་ནུར་པོ་ལ་སོགས་པ་སྐྱེ་བའི་གནས་སྐབས་ཐོབ་པ་ནས་བརྩམས། རིམ་པར་སྐད་ཅིག་གཅིག་གི་རྒྱུན་འགྱུར་བ་ནི་རྒས་པ་ཡིན་ལ། འདིར་རྒ་ཤི་ཞེས་ཡན་ལག་གཅིག་ཏུ་བསྡོམས་པ་ཡང༌། མ་རྒས་པ་ལ་འཆི་བ་ཡང་ཡོད་པས་ན། དེ་ལྟར་དུ་གསུངས་སོ། །དེ་ལྟར་ན་ཡན་ལག་བཅུ་གཉིས་པོ་དེ་རྣམས་ཀྱིས་བག་ཆགས་ཀུན་གཞི་ལ་བཞག་པ་མངོན་དུ་གྱུར་པ་དང་ས་བོན་ཡོངས་སུ་སྨིན་པ་ལས་ཡན་ལག་བཅུ་གཉིས་མངོན་གྱུར་བ་གཉིས་འབྱུང་བ་ཐམས་ཅད་ལ་ཤེས་པར་བྱའོ། །</span></p>
			<p id="_idParaDest-256" class="tibetan-sabche1"><span class="tibetan-sabche">ལྔ་པ་བྱེད་ལས་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བྱེད་ལས་དོན་ལ་སྒྲིབ་ཅིང་ས་བོན་འདེབས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འཁྲིད་དང་ཀུན་འཛིན་རྫོགས་དང་ཡོངས་སུ་གཅོད། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྤྱོད་སྡུད་སྦྱོར་ཕྱོགས་སྡུག་བསྔལ་འགྱུར་བར་བྱེད། །</span></p>
			<p class="tibetan-commentary-non-indent"><span class="front-title">དེ་དག་སོ་སོའི་བྱེད་ལས་ཀྱང་དབུས་མཐའ་ལས་ཤོ་ལོ་ཀ་ཕྱེད་དང་གཉིས་ཀྱིས་བསྟན་ཏེ། ༼༡༽ ཡང་དག་པའི་དོན་མཐོང་བ་ལ་སྒྲིབ་པར་བྱེད་པ་མ་རིག་པའི་བྱེད་ལས་དང༌། དེ་བཞིན་དུ། ༼༢༽ དེའི་དབང་གིས་ཀུན་གཞི་ལ་ལས་ཀྱི་ས་བོན་འདེབས་པར་བྱེད་པ་འདུ་བྱེད་ཀྱི་དང༌། ༼༣༽ ས་བོན་དང་མཐུན་པར་སྐྱེ་གནས་སུ་འཁྲིད་པར་བྱེད་པ་རྣམ་པར་ཤེས་པའི་དང༌། ༼༤༽ ཁྲིད་པ་ལྟར་ལུས་ཀུན་ཏུ་འཛིན་པར་བྱེད་པ་མིང་གཟུགས་ཀྱི་དང༌། ༼༥༽ བཟུང་བ་ལྟར་ལུས་ཡོངས་སུ་རྫོགས་པར་བྱེད་པ་སྐྱེ་མཆེད་དྲུག་གི་དང༌། ༼༦༽ དེའི་མཐུས་ལས་གསུམ་འདུས་ནས་ཡུལ་ཡོངས་སུ་གཅོད་པར་བྱེད་པ་རེག་པའི་དང༌། ༼༧༽ བཅད་པ་ལྟར་བདེ་བ་སོགས་ལ་ཉེ་བར་སྤྱོད་པ་ཚོར་བའི་དང༌། ༼༨༽ དེའི་དབང་གིས་ལས་དང་མཐུན་པའི་ཡང་སྲིད་སྡུད་པར་བྱེད་པ་སྲེད་པའི་དང༌། ༼༩༽ སྲེད་པ་ལྟར་</span><span class="front-title">རྣམ་ཤེས་སྐྱེ་བ་ལ་སྦྱོར་བར་བྱེད་པ་ལེན་པའི་དང༌། ༼༡༠༽ སྦྱར་བ་ལྟར་ཡང་སྲིད་སྐྱེ་བ་ལ་མངོན་དུ་ཕྱོགས་པར་བྱེད་པ་སྲིད་པའི་དང༌། ༼༡༡༽ དེའི་དབང་གིས་སྡུག་བསྔལ་གྱི་ཕུང་པོ་འགྲུབ་པར་བྱེད་པ་སྐྱེ་བའི་དང༌། ༼༡༢༽ དེའི་ཉེས་དམིགས་ན་ཚོད་དང་སྲོག་འགྱུར་བར་བྱེད་པ་རྒ་ཤིའི་བྱེད་ལས་ཏེ་ཐམས་ཅད་ཀྱང་འཁོར་བར་ཀུན་ནས་ཉོན་མོངས་པར་བྱེད་པའོ། །</span></p>
			<p id="_idParaDest-257" class="tibetan-sabche1"><span class="tibetan-sabche">དྲུག་པ་རབ་ཏུ་དབྱེ་བ་བཤད་པ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རབ་དབྱེ་གསུམ་བརྒྱད་ཡན་ལག་བྱེ་བྲག་བཤད། །</span></p>
			<p class="tibetan-commentary-non-indent"><span class="front-title">རྟེན་འབྲེལ་གྱི་རབ་ཏུ་དབྱེ་བ་བཤད་པ་ལ་སྤྱིར་རྣམ་གྲངས་མང་ཡང༌། འདིར་གསུམ་དུ་དབྱེ་བ། བརྒྱད་དུ་དབྱེ་བ། ཡན་ལག་བཅུ་གཉིས་བྱེ་བྲག་ཏུ་བཤད་པའོ། །</span></p>
			<p id="_idParaDest-258" class="tibetan-sabche1"><span class="tibetan-sabche">གཉིས་པ་ལ་གསུམ། གསུམ། བརྒྱད། བྱེ་བྲག་གོ། །དང་པོ་༼གསུམ་༽ལའང་གསུམ། ངོ་བོ་ཉིད་རྣམ་པར་འབྱེད་པའི། སྡུག་པ་དང་མི་སྡུག་པ་རྣམ་པར་འབྱེད་པའི། ཉེར་སྤྱོད་ཅན་གྱི་རྟེན་འབྲེལ་ལོ། །དང་པོ་༼ངོ་བོ་ཉིད་རྣམ་པར་འབྱེད་པའི་རྟེན་འབྲེལ་༽ནི། </span></p>
			<p class="tibetan-root-text_tibetan-root-text-first-line"><span class="tibetan-root-text">གསུམ་ལས་ངོ་བོ་རྣམ་འབྱེད་ཆོས་ཐམས་ཅད། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཀུན་གཞི་ལས་སྤྲུལ་དབང་རབ་ཁོ་ནར་གསུངས། །</span></p>
			<p class="tibetan-commentary-non-indent"><span class="front-title">གསུམ་དུ་དབྱེ་བ་ལས་དང་པོ་ངོ་བོ་ཉིད་རྣམ་པར་འབྱེད་པའི་རྟེན་འབྲེལ་ནི། ཕྱི་ནང་གི་ཆོས་ཐམས་ཅད་ཀུན་གཞིའི་རྣམ་པར་ཤེས་པ་ལས་སྤྲུལ་ཞིང༌། དེའི་མཐུ་ལས་སྣང་བ་ལ་དེར་འཇོག་པ་ཡིན་ལ། དེ་ནི་དབང་རབ་ཐེག་པ་ཆེན་པོ་ལ་ཞུགས་པའི་བྱང་ཆུབ་སེམས་དཔའ་ཁོ་ནའི་བགོ་སྐལ་དུ་བསྟན་གྱི། རིགས་ཅན་གཞན་གཉིས་ལ་བསྟན་པ་མེད་ཅིང༌། དེའི་ཕྱིར་བྱང་ཆུབ་སེམས་དཔའ་འམ་སངས་རྒྱས་ཉག་གཅིག་གིས་རྟོགས་པ་ཡིན་གྱི། ཉན་ཐོས་དང་རང་རྒྱལ་གཉིས་ཀྱིས་ནི་ཕྱོགས་ཙམ་ཡང་རིག་པ་མ་ཡིན་ནོ། །</span></p>
			<p id="_idParaDest-259" class="tibetan-sabche1"><span class="tibetan-sabche">གཉིས་པ་༼སྡུག་པ་དང་མི་སྡུག་པ་རྣམ་པར་འབྱེད་པའི་རྟེན་འབྲེལ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྡུག་དང་མི་སྡུག་རྣམ་འབྱེད་ཉན་རང་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསུངས་ཏེ་ཀུན་ཉོན་རྣམ་བྱང་དབང་བྱས་གཉིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">འབྱེད་པ་ཞེས་བྱ་འཕེལ་ཞིང་རྒྱས་པའི་དོན། །</span></p>
			<p class="tibetan-commentary-non-indent"><span class="front-title">སྡུག་པ་ནི་ཡིད་དུ་འོང་བ་དང༌། མི་སྡུག་པ་ནི་ཡིད་དུ་མི་འོང་བ་སྟེ། དེ་གཉིས་རྣམ་པར་འབྱེད་པ་ནི་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་ཏེ། དེ་ནི་ཉན་ཐོས་དང་རང་སངས་རྒྱས་ཀྱི་རིགས་ཅན་གཉིས་ཆར་ལ་བཅོམ་ལྡན་འདས་ཀྱིས་བསྟན་ཅིང༌། བསྟན་པ་ལྟར་གཉིས་ཆར་གྱིས་སྒོམ་པ་ཡིན་ཡང་རང་སངས་རྒྱས་རྣམས་ཀྱིས་ནི་ལུགས་འབྱུང་དང་ལུགས་ལྡོག་གི་རྟེན་འབྲེལ་རྣམས་རྒྱས་པར་རྟོགས་པ་ཡིན་ལ། ཉན་ཐོས་རྣམས་ཀྱིས་ནི་རང་རྒྱལ་ལྟར་རྟེན་འབྲེལ་ལ་རང་བྱན་ཆུད་པའི་སྒོ་ནས་ཤིན་ཏུ་རྟོགས་པ་ནི་མ་ཡིན་ནོ། །དེ་ལའང་རྣམ་པ་གཉིས། ཀུན་ནས་ཉོན་མོངས་པ་དང༌། རྣམ་བྱང་གི་དབང་དུ་བྱས་པའོ། །དང་པོ་ནི། མ་རིག་པ་དང་</span><span class="front-title">མཚུངས་ལྡན་གྱི་དགེ་བ་ཟག་བཅས་ཀྱི་མཐུ་ལས་མཐོ་རིས་ཀྱི་སྐྱེ་བ་ནི་སྡུག་པ་རྣམ་པར་འབྱེད་པའི་རྟེན་འབྲེལ་དང༌། མ་རིག་པ་དང་མཚུངས་པར་ལྡན་པའི་ལས་མི་དགེ་བའི་མཐུ་ལས་ངན་སོང་གསུམ་དུ་སྐྱེ་བ་ནི་མི་སྡུག་པ་རྣམ་པར་འབྱེད་པའི་རྟེན་འབྲེལ་ཞེས་བྱའོ། །གཉིས་པ་ནི། མ་རིག་པ་དང་མཚུངས་ལྡན་གྱི་ལས་དགེ་སྡིག་གི་མཐུ་ལས་རིགས་དྲུག་ཏུ་སྐྱེ་བ་ནི་མི་སྡུག་པ་རྣམ་པར་འབྱེད་པ་དང༌། དགེ་བ་ཟག་མེད་ཀྱི་མཐུ་ལས་ཐར་བ་ཐོབ་པ་ནི་སྡུག་པ་རྣམ་པར་འབྱེད་པའི་རྟེན་འབྲེལ་ཞེས་བྱའོ། །རྣམ་པར་འབྱེད་པ་ཞེས་བྱ་བ་སྐབས་འདིར་འཕེལ་བ་དང་རྒྱས་པའི་དོན་ཡིན་པས། གཟུགས་སྒྲ་དྲི་རོ་རེག་བྱ་ལ་སོགས་པ་སྣང་བ་སྣ་ཚོགས་པ་རྣམས་དང༌། སེམས་དང་སེམས་ལས་བྱུང་བའི་ཡང་དག་པ་མ་ཡིན་པའི་ཀུན་ཏུ་རྟོག་པ་རྣམས་ཀྱིས་ཀུན་གཞི་ལ་བག་ཆགས་བཞག་ཅིང༌། ཀུན་གཞི་ཉིད་འཕེལ་ཞིང་རྒྱས་པར་</span><span class="front-title">བྱེད་པ་ཡིན་ནོ། །</span></p>
			<p id="_idParaDest-260" class="tibetan-sabche1"><span class="tibetan-sabche">གསུམ་པ་༼ཉེར་སྤྱོད་ཅན་གྱི་རྟེན་འབྲེལ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཉེར་སྤྱོད་ཅན་ནི་ཚོགས་དྲུག་སྐྱེ་འགག་ཚུལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཉན་ཐོས་རྣམས་ཀྱིས་བདག་མེད་སྒོ་ནས་སྡོམ། །</span></p>
			<p class="tibetan-commentary-non-indent"><span class="front-title">ཉེར་སྤྱོད་ཅན་གྱི་རྟེན་འབྲེལ་ཞེས་པ་རྣམ་ཤེས་ཚོགས་དྲུག་སྐྱེ་འགག་བྱེད་པའི་ཚུལ་ཡིན་ལ། དེའང་ཉེ་བར་སྤྱོད་པ་པོ་ཚོར་བ་དང་ཉེ་བར་སྤྱད་བྱ་རེག་པ་ཡིན་ཞིང༌། དེ་ལྟ་བུ་དངོས་པོ་གང་ལ་ལྡན་པ་ལ་ཉེ་བར་སྤྱོད་པ་ཞེས་བྱའོ། །དེའང་དཔེར་ན། ཡུལ་</span><span class="front-title">གཟུགས་ཡིད་དུ་འོང་བ་ནི་དམིགས་པའི་རྐྱེན་དང༌། མིག་གི་དབང་པོ་ནི་བདག་པོའི་རྐྱེན་དང༌། མིག་གི་རྣམ་ཤེས་སྐད་ཅིག་དང་པོའི་རྒྱུའི་རྐྱེན་དང༌། ཡུལ་ལ་ཕྱོགས་པར་འདོད་པའི་ཡིད་བྱེད་ནི་དེ་མ་ཐག་རྐྱེན་ཏེ་རྐྱེན་བཞི་ཚང་བའི་སྟོབས་ལས་མིག་གི་རྣམ་པར་ཤེས་པ་སྐྱེ་བ་ཡིན་ལ། མིག་གི་རྣམ་ཤེས་དེས་ཡུལ་གཟུགས་ཡོངས་སུ་སྤྱོད་པ་ནི་རེག་པ་དང༌། ཡུལ་གྱི་རྣམ་པ་ཡིད་དུ་འོང་བ་དེའི་རྣམ་པར་ཤེས་པས་མྱོང་བ་ནི་ཚོར་བ་བདེ་བ་སྟེ་འདོད་ཆགས་སྐྱེ་བའི་སྒོ་དང༌། ཡིད་ཡུལ་དེ་དང་འབྲལ་བར་མི་འདོད་པར་སེམས་པ་ནི་སེམས་པ་སྟེ། དེ་ལྟར་རྐྱེན་བཞི་ལས་མིག་གི་རྣམ་ཤེས་སྐྱེས་པའི་ཚེ། དེའི་འཁོར་དུ་བྱུང་བའི་སེམས་བྱུང་རེག་པ་དང༌། ཚོར་བ་དང༌། སེམས་པ་རྣམས་ཀྱིས་གཙོ་སེམས་ཉིད་རྙོགས་ཤིང་མ་དག་པར་བྱེད་པ་ཡིན་ནོ། །དེས་ཡུལ་ཡིད་དུ་མི་འོང་བ་ལ་བརྟེན་ནས་ཞེ་སྡང་སྐྱེ་བའི་སྒོ་དང༌། ཡུལ་བར་</span><span class="front-title">མ་ལ་བརྟེན་ནས་གཏི་མུག་སྐྱེ་བའི་སྒོ་རྣམས་ཀྱང་རིགས་བསྒྲེས་ཏེ་ཤེས་པར་བྱའོ། །དེས་ན་རྣམ་ཤེས་ཚོགས་དྲུག་པོ་ཡུལ་ཡིད་དུ་འོང་མི་འོང་བར་མ་གསུམ་ལ་བརྟེན་ཏེ་ཆགས་སྡང་རྨོངས་གསུམ་གྱི་ཉོན་མོངས་པ་སྐྱེས་ཏེ་རྣམ་པར་རྟོག་པ་བྱེད་པ་ཞིག་ཡོད་པས་ན། ཉན་ཐོས་རྣམས་ཀྱིས་དེ་དག་ལ་བརྟེན་ནས་སྐྱེ་བའི་ཉོན་མོངས་པ་རྣམས་སྡོམ་པར་བྱེད་པ་ཡིན་ལ། དེའང་མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པ་རྣམས་ཀྱི་སྒོ་ནས་སྡོམ་པ་དང༌། གཙོ་བོར་ནི་གང་ཟག་གི་བདག་མེད་པ་ཉིད་སྒོམ་པའི་ཚུལ་གྱིས་སྡོམ་པར་བྱེད་དོ། །</span></p>
			<p id="_idParaDest-261" class="tibetan-sabche1"><span class="tibetan-sabche">གཉིས་པ་བརྒྱད་དུ་དབྱེ་བ་ལ་གཉིས། ཀུན་ནས་ཉོན་མོངས་པའི་རྟེན་འབྲེལ་དྲུག རྣམ་བྱང་གི་རྟེན་འབྲེལ་གཉིས་བཤད་པའོ། །དང་པོ་</span><span class="tibetan-sabche">༼ཀུན་ནས་ཉོན་མོངས་པའི་རྟེན་འབྲེལ་དྲུག་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བརྒྱད་ནི་རྣམ་པར་ཤེས་དང་སྐྱེ་འཆི་འབྱུང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ས་བོན་མྱུ་གུ་སྡོང་བུ་ལ་སོགས་ཕྱི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆགས་གནས་འཇིག་པ་སྣོད་ཀྱི་རབ་དབྱེ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཟས་བཞིས་འཚོ་དང་འདོད་དང་མི་འདོད་འགྲོ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དྲུག་པོ་ཀུན་ཉོན་ཕྱོགས་ཡིན་་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། རྟེན་འབྲེལ་བརྒྱད་དུ་དབྱེ་བའི་དང་པོ། ༼༡༽ རྣམ་པར་</span><span class="tibetan-footnote-reference">༡</span><span class="front-title">ཤེས་པ་འབྱུང་བའི་རྟེན་འབྲེལ་ནི་བཤད་མ་ཐག་པའི་ཉེར་སྤྱོད་ཅན་གྱི་རྟེན་འབྲེལ་དེ་ཉིད་ཡིན་ལ། ༼༢༽ སྐྱེ་བ་</span><span class="tibetan-footnote-reference">༢</span><span class="front-title">དང་འཆི་འཕོ་བ་འབྱུང་བའི་རྟེན་འབྲེལ་ནི་མ་རིག་པའི་རྐྱེན་གྱིས་འདུ་བྱེད་འབྱུང་</span><span class="front-title">བ་སོགས་སྡུག་པ་དང་མི་སྡུག་པ་རྣམ་འབྱེད་ལས་ཀུན་ཉོན་ཕྱོགས་དེ་ཡིན་ཅིང༌། ཞིང་ས་ཆུ་ལུད་སོགས་རྐྱེན་ཚོགས་ནས། ས་བོན་ལས་མྱུ་གུ། དེ་ལས་སྡོང་བུ། དེ་ལས་སྦུ་གུ། དེ་ལས་སྙེ་མ། དེ་ལས་འབྲས་བུའི་བར་དུ་འབྱུང་ཞིང༌། ༼༣༽ དེའང་རྒྱུན་</span><span class="tibetan-footnote-reference">༣</span><span class="front-title">མི་འཆད་པ་ཕྱིའི་རྟེན་འབྲེལ། ༼༤༽ ཆགས་པ་དང་གནས་པ་དང་འཇིག་པར་སྣང་བ་</span><span class="tibetan-footnote-reference">༤</span><span class="front-title">སྣོད་ཀྱིས་རབ་ཏུ་དབྱེ་བའི་རྟེན་འབྲེལ། སྐྱེ་དགུ་རྣམས་ཚེ་སོགས་འཕེལ་འགྲིབ་བཟང་ངན་སྣ་ཚོགས་སུ་སྣང་བའང་དེར་འདུའོ། །ཁམས་ཀྱི་ཟས་དང༌། རེག་པའི་ཟས་དང༌། སེམས་པའི་ཟས་དང༌། ༼༥༽ རྣམ་པར་ཤེས་པའི་ཟས་བཞི་སྔ་མ་སྔ་མ་ལས་ཕྱི་མ་ཕྱི་མ་རིམ་སྐྱེའི་ཚུལ་གྱིས་འཁོར་བའི་གནས་སུ་རྒྱུན་མི་འཆད་པར་འབྱུང་ཞིང་འཚོ་བ་</span><span class="tibetan-footnote-reference">༥</span><span class="front-title">ཟས་ཀྱི་འཚོ་བས་རྣམ་པར་དབྱེ་བའི་རྟེན་འབྲེལ། ༼༦༽ ལས་དགེ་བའི་མཐུ་ལས་འདོད་པ་བདེ་འགྲོའི་གནས་སུ་འགྲོ་བ་དང༌། ལས་མི་དགེ་བའི་མཐུ་ལས་མི་འདོད་</span><span class="front-title">པ་ངན་འགྲོའི་གནས་སུ་འགྲོ་བ་ནི་</span><span class="tibetan-footnote-reference">༦</span><span class="front-title">འདོད་པ་དང་མི་འདོད་པར་འགྲོ་བ་རབ་ཏུ་དབྱེ་བའི་རྟེན་འབྲེལ་ཏེ་དྲུག་པོ་ཀུན་ནས་ཉོན་མོངས་པའི་ཕྱོགས་ཀྱི་རྟེན་འབྲེལ་ཡིན་ནོ། །དེའང་སྣོད་ཀྱི་རྟེན་འབྲེལ་དང༌། ཕྱིའི་རྟེན་འབྲེལ་གཉིས་ནི་ཕྱི་སྣོད་ཀྱི་འཇིག་རྟེན་ལ་བརྟེན་པ་དང༌། གཞན་བཞི་པོ་ནང་བཅུད་སེམས་ཅན་ལ་བརྟེན་པའི་རྟེན་འབྲེལ་ལོ། །</span></p>
			<p id="_idParaDest-262" class="tibetan-sabche1"><span class="tibetan-sabche">གཉིས་པ་༼རྣམ་བྱང་གི་རྟེན་འབྲེལ་གཉིས་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་ལམ་ལྔར་བརྟེན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐར་པ་རྣམ་པར་དག་པས་རབ་ཏུ་དབྱེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མངོན་ཤེས་དྲུག་ཐོབ་མཐུ་སྟོབས་རབ་དབྱེ་དག །</span></p>
			<p class="tibetan-root-text_tibetan-root-text-last-line"><span class="tibetan-root-text">རྣམ་བྱང་ཕྱོགས་ཏེ་བསྐྱེད་བྱ་སྐྱེད་བྱེད་དོ། །</span></p>
			<p class="tibetan-commentary-non-indent"><span class="front-title">བསླབ་པ་གསུམ་ལ་བརྟེན་ནས་ལམ་ལྔ་རིམ་གྱིས་སྐྱེ། ལམ་སྔ་མ་བཞི་ལ་བརྟེན་ནས་ཐར་པའི་གོ་འཕང་མི་སློབ་པའི་ལམ་མངོན་དུ་གྱུར་པ་ནི་རྣམ་པར་</span><span class="tibetan-footnote-reference">༧</span><span class="front-title">དག་པས་རབ་ཏུ་དབྱེ་བའི་རྟེན་འབྲེལ། མངོན་པར་ཤེས་པ་དྲུག་ཐོབ་པ་ནི་མཐུ་སྟོབས་</span><span class="tibetan-footnote-reference">༨</span><span class="front-title">ཀྱིས་རབ་ཏུ་དབྱེ་བའི་རྟེན་འབྲེལ་ཏེ། དེའི་མངོན་ཤེས་དྲུག་ཀྱང༌། མདོ་སྡེ་རྒྱན་ལས།</span><span class="tibetan-external-citations"> སྐྱེ་དང་ངག་སེམས་དགེ་དང་མི་དགེ་བསྐྱེད། །དེ་ཡི་གནས་དང་ངེས་འབྱུང་མངོན་སུམ་གང༌། །ཤེས་པ་ཀུན་འགྲོ་རབ་ཏུ་དབྱེ་བཅས་ལ། །ཐོག་མར་བརྟན་པ་ཐོབ་པའི་མཐུ་ཡིན་ནོ། </span><span class="front-title">།ཞེས་གསུངས་པ་ལྟར་རོ། ༼༡༽ །དེའང་གཞན་དག་གི་སྐྱེ་བ་ཤེས་པ་འཆི་</span><span class="front-title">འཕོ་དང་སྐྱེ་བ་མངོན་པར་ཤེས་པ། ༼༢༽ སྐྱེས་པ་དེ་དག་གིས་སྨྲ་བའི་ངག་ཚིག་ཤེས་པ་ལྷའི་རྣ་བའི་མངོན་ཤེས། ༼༣༽ དེ་དག་གི་སེམས་ཤེས་པ་སེམས་ཀྱི་རྣམ་གྲངས་ཤེས་པའི་མངོན་ཤེས། ༼༤༽ སྔོན་དགེ་བ་དང་མི་དགེ་བ་བསྐྱེད་པར་ཤེས་པ་སྔོན་གྱི་གནས་མངོན་པར་ཤེས་པ། ༼༥༽ གང་ན་གདུལ་བྱ་ཡོད་པ་དེའི་གནས་སུ་འགྲོ་བར་ཤེས་པ་རྫུ་འཕྲུལ་གྱི་ཡུལ་མངོན་པར་ཤེས་པ། ༼༦༽ ཇི་ལྟར་སེམས་ཅན་རྣམས་སྐྱེ་བ་ལས་འབྱུང་བར་འགྱུར་བའི་འབྱུང་བ་ཤེས་པ་ཟག་པ་ཟད་པའི་མངོན་པར་ཤེས་པ་སྟེ། འཇིག་རྟེན་གྱི་ཁམས་ཐམས་ཅད་དུ་དོན་དྲུག་པོ་དེ་དག་རབ་ཏུ་དབྱེ་བ་དང་བཅས་པ་ལ་ཤེས་པ་མངོན་སུམ་དུ་གྱུར་པ་ཐོགས་པ་མེད་པ་གང་ཡིན་པ་དེ་ནི་བྱང་ཆུབ་སེམས་དཔའ་རྣམས་ཀྱི་མཐུ་མངོན་པར་ཤེས་པས་བསྡུས་པར་བཤད་དོ། །དེ་ལ་བྱང་ཆུབ་སེམས་དཔའ་འཕགས་པ་རྣམས་ཀྱི་མངོན་པར་ཤེས་པ་དྲུག་ནི་མཐུ་སྟོབས་ཀྱི་རབ་དབྱེ་</span><span class="front-title">མཚན་ཉིད་པ་ཡིན་ལ། ཚོགས་སྦྱོར་རྣམས་ཀྱི་མངོན་ཤེས་ལྔ་ནི་མཐུ་སྟོབས་ཀྱི་རབ་དབྱེ་རྗེས་མཐུན་པ་དང༌། ཕྱི་རོལ་པ་རྣམས་ཀྱི་འཇིག་རྟེན་པའི་ལམ་ལ་བརྟེན་ནས་མངོན་ཤེས་རྫུ་འཕྲུལ་སོགས་ཐོབ་པ་ནི་མཐུ་སྟོབས་ཀྱི་རབ་དབྱེ་དངོས་དང་རྗེས་མཐུན་པ་གང་ཡང་མིན་ནོ། །རྟེན་འབྲེལ་གཉིས་པོ་དེ་དག་ནི་རྣམ་པར་བྱང་བའི་ཕྱོགས་ཏེ་རབ་དབྱེ་བརྒྱད་པོ་དེ་རྣམས་སྤྱིར་འབྲེལ་བ་ཅན་གྱི་རྟེན་འབྲེལ་ཞེས་བསྐྱེད་བྱ་སྐྱེད་བྱེད་ཀྱི་དབང་དུ་བྱས་པའི་རྟེན་འབྲེལ་ལོ། །</span></p>
			<p id="_idParaDest-263" class="tibetan-sabche1"><span class="tibetan-sabche">གསུམ་པ་ཡན་ལག་བཅུ་གཉིས་བྱེ་བྲག་ཏུ་བཤད་པ་ལ་གསུམ། རྒྱུན་ཆགས་པའམ་གནས་སྐབས་པའི་རྟེན་འབྲེལ། སྐད་ཅིག་མའི་རྟེན་འབྲེལ། འབྲེལ་བ་ཅན་གྱི་རྟེན་འབྲེལ་ལོ། །དང་པོ་༼རྒྱུན་ཆགས་པའམ་གནས་སྐབས་པའི་རྟེན་འབྲེལ་༽ལ་གསུམ། འདོད་ཁམས་ཀྱི་སྐྱེ་བ་གཉིས་ལ་ཡན་ལག་བཅུ་གཉིས་ཚར་གཅིག་རྫོགས་པའི་ཚུལ། སྐྱེ་བ་གསུམ་ལ་རྫོགས་པའི་ཚུལ། ཚེ་</span><span class="tibetan-sabche">གཅིག་ལ་རྫོགས་པའི་ཚུལ་ལོ། །དང་པོ་༼འདོད་ཁམས་ཀྱི་སྐྱེ་བ་གཉིས་ལ་ཡན་ལག་བཅུ་གཉིས་ཚར་གཅིག་རྫོགས་པའི་ཚུལ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བྱེ་བྲག་ཡན་ལག་བཅུ་གཉིས་གནས་སྐབས་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འདོད་ཁམས་སྐྱེ་བ་གཉིས་ལ་རྫོགས་པ་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འཕེན་བྱེད་གཉིས་ཀྱིས་འཕངས་པའི་ཡན་ལག་ལྔ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འགྲུབ་པ་གཉིས་དང་གྲུབ་པའི་ཡན་ལག་གསུམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འཕེན་གྲུབ་བཞི་ལ་རྒྱུ་འབྲས་རིམ་པ་གཅིག །</span></p>
			<p class="tibetan-root-text_tibetan-root-text-last-line"><span class="tibetan-root-text">ས་བོན་འདེབས་དང་གསོ་བ་ཤེས་ཕྱིར་གསུངས། །</span></p>
			<p class="tibetan-commentary-non-indent"><span class="front-title">རྟེན་འབྲེལ་སྤྱིའི་དོན་བཤད་པ་སྔོན་དུ་སོང་ནས་བྱེ་བྲག་ཡན་ལག་བཅུ་གཉིས་ཇི་ལྟར་འབྱུང་བའི་རིམ་པ་བཤད་པ་ལ། གནས་སྐབས་པའི་རྟེན་འབྲེལ་ལ་འདོད་ཁམས་སྐྱེ་བ་གཉིས་ལ་རྫོགས་པའི་ཚུལ་དང༌། གསུམ་ལ་རྫོགས་པའི་ཚུལ་གཉིས་བཅོམ་ལྡན་འདས་ཀྱིས་མདོ་སྡེ་རྣམས་ལས་རྒྱ་ཆེར་གསུངས་ཤིང་དགོས་པ་སོ་སོར་ཡོད་པས། དེ་གཉིས་འདྲ་འདྲེས་སུ་བསྲེ་བར་མི་བྱ་བར་ཐོག་མར་ཤེས་དགོས་སོ། །དེ་ལ་སྐྱེ་བ་གཉིས་ལ་རྫོགས་པའི་ཚུལ་ནི། འཕེན་བྱེད་ཀྱི་ཡན་ལག་མ་རིག་པ་དང་འདུ་བྱེད་གཉིས། འཕངས་པའི་ཡན་ལག་རྣམ་ཤེས། མིང་གཟུགས། སྐྱེ་མཆེད། རེག་ཚོར་ལྔ། འགྲུབ་པའི་ཡན་ལག་སྲེད་ལེན་གཉིས། གྲུབ་པའི་ཡན་ལག་སྲིད་སྐྱེ་རྒ་ཤི་གསུམ་སྟེ་འཕེན་གྲུབ་ཀྱི་ཚུལ་བཞི་ལ་རྒྱུ་འབྲས་ཀྱི་རིམ་པ་ཚར་གཅིག་རྫོགས་པའོ། །དེ་ལ་འཕེན་བྱེད་དང་འགྲུབ་བའི་ཡན་ལག་གཉིས་ནི་ས་བོན་འདེབས་པ་རྟོགས་པ་དང༌། འཕངས་གྲུབ་ཀྱི་ཡན་ལག་རྣམས་ནི་ས་བོན་དེ་གསོ་བར་ཤེས་པར་བྱ་བའི་ཕྱིར་དུ་རྣམ་གཞག་དེ་ལྟ་བུ་གསུངས་པར་མཛད་དོ། །</span></p>
			<p id="_idParaDest-264" class="tibetan-sabche1"><span class="tibetan-sabche">གཉིས་པ་༼སྐྱེ་བ་གསུམ་ལ་རྫོགས་པའི་ཚུལ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྔོན་དང་ཕྱི་མཐར་གཉིས་གཉིས་བར་མཐར་བརྒྱད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྒྱུ་འབྲས་ཚར་གཉིས་འདོད་སྐྱེ་གསུམ་ལ་སོགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྨོངས་པ་རྣམ་གསུམ་ཟློག་ཕྱིར་རྒྱ་ཆེར་བསྟན། །</span></p>
			<p class="tibetan-commentary-non-indent"><span class="front-title">མ་རིག་པ་དང་འདུ་བྱེད་གཉིས་སྔོན་གྱི་མཐའ་དང༌། སྐྱེ་བ་རྒ་ཤི་གཉིས་ཕྱི་མའི་མཐའ་སྟེ་སྔོན་དང་ཕྱི་མཐར་གཉིས་གཉིས། བར་གྱི་མཐར་རྣམ་ཤེས་ནས་སྲིད་པའི་བར་བརྒྱད་དེ། དེའང་མ་རིག་པ་དང་འདུ་བྱེད་གཉིས་རྒྱུ་དང༌། དེ་ལས་རྣམ་ཤེས་ནས་ཚོར་བའི་བར་ཡན་ལག་ལྔ་འབྱུང་བ་ནི་རྒྱུ་འབྲས་ཀྱི་རིམ་པ་ཚར་གཅིག་དང༌། </span><span class="front-title">ཡང་རྒྱུ་སྲེད་པ་དང་ལེན་པ་གཉིས་ལས། འབྲས་བུ་སྲིད་པ་དང༌། སྐྱེ་བ་དང༌། རྒ་ཤི་རྣམས་འབྱུང་བ་ནི་རྒྱུ་འབྲས་ཀྱི་རིམ་པ་ཚར་གཅིག་སྟེ་རྒྱུ་འབྲས་ཚར་གཉིས་འདོད་ཁམས་ཀྱི་སྐྱེ་བ་གསུམ་ལ་རྫོགས་པའི་ཚུལ་འདི་ནི། སེམས་ཅན་རྣམས་སྔོན་དང་ཕྱི་མ་དང་ད་ལྟའི་མཐའ་ལ་རྨོངས་པ་རྣམ་པ་གསུམ་བཟློག་པའི་ཕྱིར་དུ་སངས་རྒྱས་ཀྱིས་རྒྱ་ཆེར་བསྟན་པར་མཛད་དོ། །</span></p>
			<p id="_idParaDest-265" class="tibetan-sabche1"><span class="tibetan-sabche">གསུམ་པ་༼ཚེ་གཅིག་ལ་རྫོགས་པའི་ཚུལ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">མཐོང་ཆོས་མྱོང་འགྱུར་ཚེ་གཅིག་རྫོགས་པའང་ཡོད། །</span></p>
			<p class="tibetan-commentary-non-indent"><span class="front-title">མཐོང་ཆོས་མྱོང་འགྱུར་གྱི་དབང་དུ་བྱས་ནས་ཡན་ལག་བཅུ་གཉིས་ཚེ་གཅིག་ལ་རྫོགས་པའང་ཡོད་དེ། དཔེར་ན་མཚམས་མེད་བྱས་པའི་སེམས་ཅན་དམྱལ་བར་འགྲོ་བའམ། མ་རིག་པས་ཀུན་ནས་བསླངས་ཏེ་སྐྱེས་པ་ཞིག་གིས་བུད་མེད་ཀྱི་སྐྱེ་བ་</span><span class="front-title">འཐོབ་འདོད་ཀྱི་བསམ་པ་དྲག་པོས་ལས་ཞིག་འདུ་བྱས་ནས། ལས་དེས་རྣམ་ཤེས་ལ་དེར་སྐྱེ་བའི་ས་བོན་ཡོངས་སུ་བཞག དེའི་མིང་གཟུགས་དང༌། སྐྱེ་མཆེད་དྲུག་དང༌། རེག་པ་དང༌། ཚོར་བའི་ཡན་ལག་གི་ས་བོན་རྣམས་ཀྱང་རིམ་གྱིས་ཡོངས་སུ་བཞག་པ་ལས། དུས་ནམ་ཞིག་གི་ཚེ། དེས་བསྙེན་བཀུར་ལ་སྲེད་པ་དང༌། དེས་ཀུན་ནས་བསླངས་པའི་བསྙེན་བཀུར་སྒྲུབ་འདོད་ཀྱི་ལེན་པས་དགྲ་བཅོམ་པའི་དགེ་འདུན་ཞིག་ལ་འདི་དག་ནི་བུད་མེད་ཀྱི་ཚོགས་པའོ་ཞེས་ངག་རྩུབ་མོས་སྐུར་བ་བཏབ་པའི་ལས་བྱས་པ་ལས། བུད་མེད་དུ་སྐྱེ་འགྱུར་གྱི་ལས་སྔར་བཞག་པ་དེ་ཉིད་ཤིན་ཏུ་སྟོབས་དང་ལྡན་པར་གྱུར་ནས་མཐོང་བའི་ཆོས་དེ་ཉིད་ལ་མཚན་ཡོངས་སུ་གྱུར་ཏེ་བུད་མེད་དུ་འཛིན་པ་ནི་སྐྱེ་བ་དང༌། དེར་གྱུར་ཟིན་པ་ན་རྒ་ཤིའི་ཡན་ལག་</span><span class="front-title">སྟེ་ཚེ་གཅིག་པ་དེ་ཉིད་ལ་རྫོགས་པ་ལྟ་བུའོ། །</span></p>
			<p id="_idParaDest-266" class="tibetan-sabche1"><span class="tibetan-sabche">གཉིས་པ་སྐད་ཅིག་མའི་རྟེན་འབྲེལ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བྱ་རྫོགས་སྐད་ཅིག་གཅིག་ལ་རྫོགས་པ་ནི། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྲོག་གཅོད་བཞིན་ཏེ་དེ་ཡི་རྟེན་འབྲེལ་ཡིན། །</span></p>
			<p class="tibetan-commentary-non-indent"><span class="front-title">བྱ་བ་རྫོགས་པའི་སྐད་ཅིག་མ་གཅིག་ལ་ཡན་ལག་བཅུ་གཉིས་རྫོགས་པར་ཚང་བ་ནི། དཔེར་ན་སྲོག་གཅོད་པ་བཞིན་ཏེ། དེ་ནི་སྐད་ཅིག་མའི་རྟེན་འབྲེལ་ཡིན་ནོ། །དེའང་སྲོག་གཅོད་ལ་མཚོན་ན། མ་རིག་པས་ཀུན་ནས་བསླངས་པའི་ཞེ་སྡང་གི་བསམ་པས་སེམས་ཅན་གཅིག་གསོད་པར་བྱེད་པའི་དུས་ཀྱི་ཉོན་མོངས་པ་དེ་རྣམས་ནི་མ་རིག་པའི་ཡན་ལག་གསོད་པའི་བྱ་བ་ནི་འདུ་བྱེད་ཀྱི་ཡན་ལག་དེས་རང་</span><span class="front-title">སེམས་ངན་པར་བཏང་ནས་དམྱལ་བ་ལྟ་བུ་ཞིག་ཏུ་སྐྱེ་འགྱུར་གྱི་བག་ཆགས་རྣམ་ཤེས་ལ་གོས་པ་ནི་རྣམ་ཤེས་ཀྱི་ཡན་ལགདེའི་ཚེ་རང་རྒྱུད་ཀྱི་ཕུང་པོ་ལྔ་དང༌། སྐྱེ་མཆེད་དྲུག་ལས་ངན་པ་དེས་རྣམ་པར་གོས་པའི་ཆ་ནི་དེ་དག་གི་ཡན་ལག དེའི་དུས་སུ་ཡུལ་དབང་རྣམ་ཤེས་གསུམ་འདུས་པའི་ཡུལ་ཡོངས་སུ་གཅོད་པ་ནི་རེག་པའི་ཡན་ལག དེའི་སྐབས་སུ་གསད་བྱ་དེ་གསོད་པར་མྱོང་བ་ནི་ཚོར་བའི་ཡན་ལག དེའི་དུས་སུ་གསོད་པའི་བྱ་བ་དེ་ལ་མངོན་པར་སྲེད་པ་ནི་སྲེད་པའི་ཡན་ལགསྲེད་པས་བྱ་བ་དེ་སྒྲུབ་པར་འདོད་པ་ནི་ལེན་བའི་ཡན་ལགདེས་སྐྱེ་བ་ཕྱི་མའི་ཡང་སྲིད་ཀྱི་བག་ཆགས་བཏབ་པ་ནི་སྲིད་པའི་ཡན་ལག དེའི་དུས་ཀྱི་ཕུང་པོ་ཡོངས་སུ་</span><span class="front-title">འགྱུར་བའི་ཆ་ནི་སྐྱེ་བ་དང་རྒ་ཤིའོ། །</span></p>
			<p id="_idParaDest-267" class="tibetan-sabche1"><span class="tibetan-sabche">གསུམ་པ་འབྲེལ་བ་ཅན་གྱི་རྟེན་འབྲེལ་བཤད་པ་ལའང་གཉིས། རྗེ་བཙུན་བྱམས་པའི་གཞུང་གི་དོན་དང༌། སློབ་དཔོན་དབྱིག་གཉེན་གྱི་གཞུང་གི་དོན་ནོ། །དང་པོ་༼རྗེ་བཙུན་བྱམས་པའི་གཞུང་གི་དོན་༽ལ་གསུམ། དབྱེ་བ། བསྡུ་བ། རྒྱུ་བདུན་དུ་བསྟན་པའོ། །དང་པོ་༼དབྱེ་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འབྲེལ་བ་ཅན་ནི་དབུས་མཐའ་རྣམ་འབྱེད་ལས། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྐྱེ་བ་རྒ་ཤི་བསྡོམས་ནས་བཅུ་གཅིག་དབྱེ། །</span></p>
			<p class="tibetan-commentary-non-indent"><span class="front-title">འབྲེལ་བ་ཅན་གྱི་རྟེན་འབྲེལ་ནི། དབུས་མཐའ་རྣམ་པར་འབྱེད་པ་ལས། མ་རིག་</span><span class="front-title">པ། འདུ་བྱེད་སོགས་ནས། སྐྱེ་བ་དང་རྒ་ཤི་ཕྱོགས་སུ་བསྡོམས་ནས་ཡན་ལག་བཅུ་གཅིག་ཏུ་དབྱེ་བར་མཛད་དེ། དེའང་སྐྱེ་བ་རྟེན་གྱི་སྡུག་བསྔལ། རྒ་ཤི་དང་ཡིད་མི་བདེ་བ་དང་སྨྲེ་སྔགས་འདོན་པ་སོགས་སྡུག་བསྔལ་གྱི་ཕུང་པོ་རྣམ་པ་སྣ་ཚོགས་པ་ནི་དེ་ལ་བརྟེན་པའི་སྡུག་བསྔལ་ཡིན་པས་གཅིག་ཏུ་བསྡོམས་པས་ཏེ། དབྱེ་བ་བཅུ་གཅིག་པོ་འདི་ནི་ཚེ་གསུམ་ལ་ཚར་གཅིག་རྫོགས་པའི་རྣམ་གཞག་བསྟན་པ་ཡིན་ནོ། །</span></p>
			<p id="_idParaDest-268" class="tibetan-sabche1"><span class="tibetan-sabche">གཉིས་པ་༼བསྡུ་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མ་རིག་སྲེད་ལེན་ཉོན་མོངས་འདུ་སྲིད་ལས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལྷག་མ་སྡུག་བསྔལ་སྐྱེ་བའི་ཀུན་ཉོན་གསུམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལས་ཉོན་རྒྱུ་འབྲས་ལྔ་བདུན་གཉིས་སུ་བསྡུ། །</span></p>
			<p class="tibetan-commentary-non-indent"><span class="front-title">བསྡུ་བ་ལ་ཉོན་མོངས་པ་གསུམ་དུ་བསྡུ་བ་དང༌། གཉིས་སུ་བསྡུ་བ་གཉིས་ལས་དང་པོ་ནི། མགོན་པོ་ཀླུས་ཀྱང༌།</span><span class="tibetan-external-citations"> དང་པོ་བརྒྱད་པ་དགུ་ཉོན་མོངས། །གཉིས་པ་བཅུ་པ་ལས་ཡིན་ཏེ། །ལྷག་མ་བདུན་ནི་སྡུག་བསྔལ་ལོ། </span><span class="front-title">།ཞེས་གསུངས་པ་དང་མཐུན་ཏེ། མ་རིག་པ་དང༌། སྲེད་པ་དང༌། ལེན་པ་གསུམ་ནི་ཉོན་མོངས་པའི་ཀུན་ནས་ཉོན་མོངས་པ་དང༌། འདུ་བྱེད་དང་སྲིད་པ་གཉིས་ལས་ཀྱི་ཀུན་ནས་ཉོན་མོངས་པ་དང༌། ལྷག་མ་བདུན་སྡུག་བསྔལ་རྣམས་སྐྱེ་བའི་ཀུན་ནས་ཉོན་མོངས་པའོ། །དེ་དག་ཀྱང་དབུ་མ་རྟེན་འབྲེལ་སྙིང་པོ་ལས། </span><span class="tibetan-external-citations">གསུམ་པོ་དག་ལས་གཉིས་འབྱུང་སྟེ། །གཉིས་</span><span class="tibetan-external-citations">ལས་བདུན་འབྱུང་བདུན་ལས་ཀྱང༌། །གསུམ་འབྱུང་སྲིད་པའི་འཁོར་ལོ་དེ། །ཉིད་ནི་ཡང་དང་ཡང་དུ་འཁོར། </span><span class="front-title">།ཞེས་པ་ལྟར་ཉོན་མོངས་གསུམ་གྱིས་ལས་གཉིས་བྱས་པ་ལས་གཞི་བདུན་འབྱུང་ཞིང༌། དེ་དག་ལས་ཀྱང་ཉོན་མོངས་པ་འབྱུང་བས་སྒོ་ང་ལས་བྱ་དང་བྱ་ལས་སྒོ་ང་ལྟར་ཕན་ཚུན་འཁོར་བའི་ཚུལ་གྱིས་འབྱུང་བའི་ཕྱིར་རོ། །གཉིས་པ་ནི། མ་རིག་པ་དང༌། འདུ་བྱེད་དང༌། སྲེད་པ་དང༌། ལེན་པ་དང༌། སྲིད་པ་སྟེ་ལས་ཉོན་གྱིས་བསྡུས་པ་དེ་རྣམས་ནི་རྒྱུའི་ཀུན་ནས་ཉོན་མོངས་པ་ལྔ་དང༌། ལྷག་མ་ནི་འབྲས་བུའི་ཀུན་ནས་ཉོན་མོངས་པ་བདུན་ཏེ། དེ་ལྟར་རྒྱུ་འབྲས་ཀྱི་ཀུན་ཉོན་གཉིས་སུ་བསྡུའོ། །</span></p>
			<p id="_idParaDest-269" class="tibetan-sabche1"><span class="tibetan-sabche">གསུམ་པ་༼རྒྱུ་བདུན་དུ་བསྟན་པ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">འཕེན་གྲུབ་རྒྱུ་བདུན་ཚེ་གཉིས་རྫོགས་པར་བསྟན། །</span></p>
			<p class="tibetan-commentary-non-indent"><span class="front-title">ཡང་འཕེན་གྲུབ་རྒྱུ་བདུན་དུ་བསྟན་པས་ཚེ་གཉིས་ལ་རྫོགས་ཚུལ་གྱི་རྣམ་གཞག་ཀྱང་ཡོད་དེ། ༼༡༽ མ་རིག་པ་ནི་ཡང་དག་པའི་གནས་ལུགས་མཐོང་བ་ལ་གེགས་བྱེད་ཅིང་ཕྱིན་ཅི་ལོག་སྐྱེད་པར་བྱེད་པའི་རྒྱུ་དང༌། ༼༢༽ འདུ་བྱེད་ནི་ཀུན་གཞིའི་སྟེང་དུ་ལས་ཀྱི་བག་ཆགས་འདེབས་པར་བྱེད་པའི་རྒྱུ་དང༌། ༼༣༽ རྣམ་ཤེས་ནི་སྐྱེ་གནས་སུ་འཁྲིད་པར་བྱེད་པའི་རྒྱུ་དང༌། ༼༤༽ མིང་གཟུགས་དང་སྐྱེ་མཆེད་དྲུག་ནི་རིས་མཐུན་གྱི་ལུས་ཀུན་ཏུ་འཛིན་པར་བྱེད་པའི་རྒྱུ་དང༌། ༼༥༽ རེག་པ་དང་ཚོར་བ་ནི་ཡུལ་ལ་ཉེ་བར་ལོངས་སྤྱོད་པའི་རྒྱུ་དང༌། ༼༦༽ སྲེད་པ་དང་ལེན་པ་སྲིད་པ་གསུམ་ནི་ཡང་སྲིད་ཕྱི་མ་ཡོངས་སུ་སྡུད་པར་བྱེད་པའི་རྒྱུ་དང༌། ༼༧༽ སྐྱེ་བ་དང་རྒ་ཤི་ནི་སྡུག་བསྔལ་གྱིས་སྐྱེ་ཞིང་ངེས་པར་འབྱུང་བའི་རྒྱུ་བྱེད་པས་རྒྱུ་བདུན་ཏེ། དེ་ལས་མ་རིག་པ། འདུ་བྱེད། རྣམ་ཤེས་</span><span class="front-title">གསུམ་འཕེན་བྱེད་ཀྱི་ཡན་ལག མིང་གཟུགས་སྐྱེ་མཆེད་རེག་ཚོར་བཞི་འཕངས་པའི་ཡན་ལག་བཅས་འཕེན་པའི་རྟེན་འབྲེལ་ནི་སྐྱེ་བ་སྔ་མ་ལ་རྫོགས། སྲེད་ལེན་སྲིད་པ་སྐྱེ་བ་རྒ་ཤི་ལྔ་པོ་གྲུབ་པའི་ཡན་ལག་སྐྱེ་བ་ཕྱི་མ་ལ་རྫོགས་པར་བསྟན་པའོ། །</span></p>
			<p id="_idParaDest-270" class="tibetan-sabche1"><span class="tibetan-sabche">གཉིས་པ་སློབ་དཔོན་དབྱིག་གཉེན་གྱི་གཞུང་གི་དོན་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དབྱིག་གཉེན་ཞབས་ཀྱིས་འཕེན་གྲུབ་བཞི་ལྡན་དེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གང་གིས་འཕེན་དང་ཇི་ལྟར་འཕེན་པའི་ཚུལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གང་འཕངས་གང་གིས་གྲུབ་དང་ཇི་ལྟར་གྲུབ། །</span></p>
			<p class="tibetan-root-text_tibetan-root-text-last-line"><span class="tibetan-root-text">གང་འགྲུབ་ཉེས་པ་བདུན་དུ་དབྱེ་བས་འཆད། །</span></p>
			<p class="tibetan-commentary-non-indent"><span class="front-title">མཁས་མཆོག་དབྱིག་གཉེན་ཞབས་ཀྱིས་རྟེན་འབྲེལ་མདོ་འགྲེལ་ལས། འཕེན་གྲུབ་བཞི་ལྡན་གྱིས་རྟེན་འབྲེལ་ཚེ་གཉིས་ལ་རྫོགས་པའི་རྣམ་གཞག་ལ་ནང་གསེས་རྣམ་</span><span class="front-title">པར་ཕྱེ་སྟེ་དོན་བདུན་དུ་སྟོན་པ་ནི། འཕེན་པའི་རྟེན་འབྲེལ་ལའང༌། གང་གིས་འཕེན་པ་དང༌། ཚུལ་ཇི་ལྟར་འཕེན་པ་དང༌། གང་འཕངས་པ་དང་གསུམ་དུ་རྣམ་པར་ཕྱེ་བ་དང༌། འཕངས་པ་དེ་འགྲུབ་པར་བྱེད་པའི་རྟེན་འབྲེལ་ལའང༌། གང་གིས་གྲུབ་པ་དང༌། ཚུལ་ཇི་ལྟར་གྲུབ་པ་དང༌། གང་འགྲུབ་པ་དང་གསུམ་དུ་རྣམ་པར་ཕྱེ་བ་ཡིན་ལ། དེའི་སྟེང་དུ་ཉེས་དམིགས་གང་ཡིན་པ་བསྟན་པ་སྟེ། དོན་བདུན་པོ་དེ་དག་རྣམས་ཀྱང་རྟེན་འབྲེལ་ཡན་ལག་བཅུ་གཉིས་ཀྱི་རིམ་པ་དང་སྦྱར་ནས་འཆད་པར་མཛད་དོ། །དེའང་གང་གིས་འཕེན་པ་ནི། མ་རིག་པ་དང༌། དེས་ཀུན་ནས་བསླངས་པའི་འདུ་བྱེད་ཡན་ལག་གཉིས་ཀྱིས་ཡིན་ལ། ཚུལ་ཇི་ལྟར་འཕེན་པ་ནི། རྣམ་ཤེས་ཀྱི་ཡན་ལག་གཅིག་ཉིད་ལ། འདུ་བྱེད་ཀྱི་ཡན་ལག་གིས་ལས་ཀྱི་ས་བོན་བཏབ་པའི་ཚུལ་གྱིས་འཕེན་པ་དང༌། གང་འཕངས་ན་མིང་གཟུགས་དང༌། སྐྱེ་</span><span class="front-title">མཆེད་དྲུག་དང༌། རེག་པ་དང༌། ཚོར་བ་སྟེ་བཞི་པོ་དེ་རྣམས་འཕངས་པ་ཡིན་ནོ། །དེ་ལྟར་ཡན་ལག་བདུན་པོ་དེ་རྣམས་ཀྱིས་ཡང་སྲིད་ཕྱི་མ་ཞིག་གི་ས་བོན་སྨིན་ཅིང་ཡོངས་སུ་འཕངས་པ་ཡིན་ཀྱང༌། ས་བོན་དེ་ཉིད་ནུས་པ་མཐུ་ཅན་ཙམ་དུ་བྱས་པ་ལས། ཡང་སྲིད་དེ་མྱུར་དུ་འགྲུབ་པར་མ་ངེས་པ་ལ་སྐྱེ་བ་རྟིང་མ་ལྟ་བུ་དུས་མྱུར་བ་ཞིག་ལ་ཡང་སྲིད་འགྲུབ་ངེས་སུ་བྱེད་པ་ནི་འགྲུབ་པའི་ཡན་ལག་སྟེ། དེ་ཡང་གང་གིས་གྲུབ་པ་ནི། སྲིད་པ་དང༌། ལེན་པའི་ཡན་ལག་གཉིས་ཀྱིས་ཡིན་པ་དང༌། ཚུལ་ཇི་ལྟར་གྲུབ་པ་ནི། སྔར་འཕངས་པས་ཡང་སྲིད་ཀྱི་ས་བོན་དེ་ཉིད་ཡན་ལག་གི་ནུས་པ་མཐུ་ཅན་དུ་བྱས་པའི་ཚུལ་གྱིས་དང༌། གང་འགྲུབ་ན། ཡང་སྲིད་ཕྱི་མར་སྐྱེ་བའི་ཡན་ལག་གཅིག་ཉིད་དོ། །དོན་བདུན་པ་ཉེས་དམིགས་གང་ཡིན་པ་ནི། རྒ་ཤིའི་</span><span class="front-title">ཡན་ལག་གཅིག་གིས་བསྟན་ཏོ། །འདི་རྣམས་ཀྱང་གཙོ་ཆེ་བ་དཔེར་སྨོས་པ་ཙམ་ཡིན་གྱི་གཞན་ནི་ངེས་པ་མེད་དེ། ཚེ་རབས་མང་པོས་སྐྱེ་བ་གཅིག་འཕེན་པ་དང༌། ལས་འགའ་ཞིག་གི་རྣམ་པར་སྨིན་པའི་ལུས་བསྐལ་པ་བརྒྱའི་ཕ་རོལ་ལ་སོགས་པར་འབྱུང་བ་སྲིད་པའི་ཕྱིར་དང༌། ཚེ་གཅིག་ལ་རྫོགས་པའང་གོང་དུ་སྨོས་པ་ལྟར་ཏེ། དེའི་གོ་རིམ་དང་པོ་གསུམ་གྱི་རྗེས་སུ་སྲེད་ལེན་སྲིད་པ་གསུམ་སྦྱར་བ་སོགས་གོ་རིམ་དཀྲུགས་པའི་ཚུལ་འདི་ནི་ཤིན་ཏུ་མི་འཐད་པ་ཇོ་ནང་རྗེ་བཙུན་ཆེན་པོས་གསུངས་སོ། །ཞར་བྱུང་དུ་ཁམས་གང་ན་རྟེན་འབྲེལ་གང་ཡོད་ཅིང་དེ་རྣམས་ཀྱང་ས་མཚུངས་པའམ་མི་མཚུངས་པ་ཇི་ལྟར་ཡིན་སྙམ་ན། འདོད་པའི་ཁམས་ན་ཡན་ལག་བཅུ་གཉིས་པོ་རྫོགས་པར་ཡོད་ལ། ཁམས་གོང་མ་གཉིས་ན་བཅུ་གཉིས་པོ་ཕྱོགས་རེ་ཡོད་དེ་དེ་ན་རྒ་བ་ཇི་ལྟར་ཡོད་ན་འདུ་བྱེད་རྣམས་རྙིང་པ་དང་དེངས་པའོ་</span><span class="front-title">ཞེས་འཆད་པས་སོ། །གཟུགས་མེད་ན་ནི་རྟེན་འབྲེལ་གཟུགས་ཅན་རྣམས་མེད་དེ། ཁམས་གསུམ་གྱི་ས་དགུ་པོའང་རང་ས་དང་འོག་ས་དང་གོང་ས་གསུམ་མམ་འཆི་ས་དང་སྐྱེ་ས་དང་ས་གཉིས་ཀ་མ་ཡིན་པ་དང་གསུམ་དུ་འདུའོ། །དེ་ལ་མ་རིག་པ་ལས་གཞན་པའི་ཡན་ལག་གཅིག་ནི་གང་དུ་སྐྱེ་བར་འགྱུར་བ་དེའི་ས་པ་ཁོ་ནར་མཚུངས། མ་རིག་པ་ནི། འདོད་པ་ནས་འདོད་པར་སྐྱེ་ན་འདོད་པར་གཏོགས་པས་ཐམས་ཅད་ས་མཚུངས་ཤིང༌། ས་གོང་མ་བརྒྱད་རང་ས་ནས་རང་སར་སྐྱེ་བ་ལ་ནི་མ་རིག་པ་རང་གི་ས་པ་མེད་དེ། དེ་རྣམས་སུ་སྐྱེ་བ་འཕེན་པའི་ལས་ནི་ཞི་རགས་སུ་སྒོམ་པ་ཡིན་ལ། རང་ཉིད་རང་ས་དང་ཞི་རགས་སུ་སྒོམ་པ་མེད་པའི་ཕྱིར་རོ། །འོན་ཀྱང་ཞིབ་མོར་བྱས་ན་དེ་ལའང་ཁྱད་པར་མང་དུ་བཤད་པ་ནི་མཁས་མཆོག་དབྱིག་གཉེན་གྱི་གཞུང་སོགས་ལས་རྟོགས་པར་བྱའོ། །</span></p>
			<p id="_idParaDest-271" class="tibetan-sabche1"><span class="tibetan-sabche">བདུན་པ་རྟེན་འབྲེལ་གྱི་དོན་བསྡུ་བ་ལ་གསུམ། སྐྱེ་འགག་རྟོགས་པ་རྟེན་འབྲེལ་ལས་བྱུང་ཚུལ། དེ་བདེན་གཉིས་སུ་བསྡུ་བ། ཟབ་འགལ་ལྔ་ཡིས་རྟོགས་པར་དཀའ་བའི་ཚུལ་གྱིས་ཞར་བྱུང་རྟོགས་ན་ཕན་ཡོན་དང་ལྡན་པར་བཤད་པའོ། །དང་པོ་༼སྐྱེ་འགག་རྟོགས་པ་རྟེན་འབྲེལ་ལས་བྱུང་ཚུལ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བྱས་མིན་མི་རྟག་ས་བོན་མཐུ་ལྡན་པས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དངོས་རྣམས་སྐྱེ་འགག་རྟེན་འབྲེལ་རྟོགས་ལས་འབྱུང༌། །</span></p>
			<p class="tibetan-commentary-non-indent"><span class="front-title">དངོས་པོ་རྣམས་སྐྱེ་འགག་བྱེད་པ་ནི། བྱེད་པ་པོའི་བློའི་རྣམ་པར་རྟོག་པའི་གཡོ་བས་བྱས་པ་མ་ཡིན་པ་དང༌། རྟག་ཅིང་བརྟན་པ་ལ་རྒྱུ་རྐྱེན་གྱི་སྐྱེ་འགག་མི་རུང་</span><span class="front-title">བས་མི་རྟག་པའི་ཆོས་རྣམས་སྐྱེ་ཞིང་འགག་པའི་རང་བཞིན་ཅན་ཡིན་པ་དང༌། དངོས་པོ་རྣམས་ནི་ས་བོན་མཐུ་དང་ལྡན་པ་ཡིན་པས། རང་རང་གི་འབྲས་བུ་སྐྱེད་དུ་རུང་བའི་རྒྱུ་ལས་སྐྱེ་བ་སྟེ། དེ་ལྟར་མཚན་ཉིད་གསུམ་དང་ལྡན་པའི་ཚུལ་གྱིས་དངོས་པོ་རྣམས་སྐྱེ་འགག་བྱེད་པ་མ་ཤེས་པས་ཕྱི་རོལ་པ་སོགས་ཀྱིས་རྟག་ཆད་སྣ་ཚོགས་སུ་སྨྲ་བས་ན་རྟེན་འབྲེལ་གྱི་དོན་རྟོགས་ན་དེ་ཉིད་ཤེས་པར་འགྱུར་བ་དང༌། དེ་གསུམ་ཤེས་པས་ཀྱང་རྟེན་འབྲེལ་ལ་ངེས་པ་རྙེད་པར་འགྱུར་རོ། །</span></p>
			<p class="tibetan-commentary-non-indent"><span class="tibetan-sabche">གཉིས་པ་༼དེ་བདེན་གཉིས་སུ་བསྡུ་བ་༽ནི།</span><span class="front-title"> </span></p>
			<p class="tibetan-root-text_tibetan-root-text-first-line"><span class="tibetan-root-text">སྣང་ཙམ་ཀུན་རྫོབ་དེ་ཡི་ཆོས་ཉིད་ནི། །</span></p>
			<p class="tibetan-root-text_tibetan-root-text-last-line"><span class="tibetan-root-text">དོན་དམ་རྟེན་འབྲེལ་ཙམ་འཇོག་ཤིན་ཏུ་ཕྲ། །</span></p>
			<p class="tibetan-commentary-non-indent"><span class="front-title">འདི་ལྟར་སྣང་བ་ཙམ་ནི་སྟོང་ཉིད་རྟེན་འབྲེལ་དུ་ཤར་བ་ཀུན་རྫོབ་ཀྱི་རྟེན་འབྲེལ། དེ་ཡི་ཆོས་ཉིད་ནི་སྣང་ཡང་བདེན་པར་མ་གྲུབ་པ་དོན་དམ་སྟོང་པ་ཉིད་ཀྱི་རྟེན་འབྲེལ་སྒྲས་བརྗོད་ཙམ་དུ་འཇོག་པས་གནད་འདི་ནི་ཤིན་ཏུ་ཟབ་ཅིང་ཕྲ་བའི་ཕྱིར་སངས་རྒྱས་ཁོ་ནའི་མཁྱེན་པའི་ཡུལ་ཏེ། གསུང་ཆོས་འཁོར་ཐམས་ཅད་ཀྱིའང་རྩེ་མོར་གྱུར་པ་ནི་རྟེན་འབྲེལ་གྱི་ཚུལ་འདི་ཡིན་པས་སྨྲ་བ་རྣམས་ཀྱི་མཆོག་དམ་པ་ཞེས་བསྔགས་པར་མཛད་པ་ཡིན་ནོ། །དེས་ན་རྟེན་འབྲེལ་གྱི་རྣམ་གཞག་ཇི་སྙེད་པའང་བདེན་པ་གཉིས་ཀྱི་ངོ་བོར་འདུ་བར་ཤེས་པར་བྱའོ། །</span></p>
			<p id="_idParaDest-272" class="tibetan-sabche1"><span class="tibetan-sabche">གསུམ་པ་</span><span class="tibetan-sabche">༼ཟབ་འགལ་ལྔ་ཡིས་རྟོགས་པར་དཀའ་བའི་ཚུལ་གྱི་ཞར་བྱུང་རྟོགས་ན་ཕན་ཡོན་དང་ལྡན་པར་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུ་དང་མཚན་ཉིད་སྐྱེ་གནས་འབྱུང་བས་ཟབ། །</span></p>
			<p class="tibetan-root-text_tibetan-root-text-last-line"><span class="tibetan-root-text">འགལ་བ་ལྟར་སྣང་ལྔ་ཡིས་རྟོགས་པར་དཀའ། །</span></p>
			<p class="tibetan-commentary-non-indent"><span class="front-title">སྟོན་པ་ཐམས་ཅད་མཁྱེན་པ་མ་ཡིན་པ་གཞན་གྱིས་དོན་འདི་མི་རྟོགས་པའི་རྒྱུ་མཚན་ནི། རྒྱུས་ཟབ་པ། མཚན་ཉིད་ཀྱིས་ཟབ་པ། སྐྱེ་བས་ཟབ་པ། གནས་པས་ཟབ་པ། འབྱུང་བས་ཟབ་པ་སྟེ་ལྔ་དང༌། ༼༡༽ སྐད་ཅིག་པའང་ཡིན་ལ་གནས་པར་ཡང་དམིགས། ༼༢༽ གཡོ་བ་མེད་པའི་རྐྱེན་ལས་བྱུང་བ་ཡང་ཡིན་ལ་ནུས་པ་སོ་སོར་ངེས་པ་</span><span class="front-title">ཡང་དམིགས། ༼༣༽ སེམས་ཅན་མེད་པ་ཡང་ཡིན་ལ་སེམས་ཅན་དུ་ཡང་དམིགས། ༼༤༽ བྱེད་པ་པོ་ཡང་མེད་ལ་ལས་ཆུད་མི་ཟ་བར་ཡང་དམིགས། ༼༥༽ མཐའ་བཞི་ལས་ཀྱང་མི་སྐྱེ་ལ་བྱེད་པ་དོན་གཞན་ལ་ལྟོས་མེད་དུ་ཡང་འབྱུང་བ་སྟེ་འགལ་བ་ལྟར་སྣང་བ་ལྔ་ཡིས་ཤིན་ཏུ་རྟོགས་པར་དཀའ་འོ། །དེ་ལྟ་བུའི་རྟེན་འབྲེལ་ཟབ་མོའི་དོན་ཤེས་པ་ནི་དགོས་པ་རྒྱ་ཆེན་པོ་དང་ལྡན་ཏེ། སྟོང་ཉིད་དང་རྟེན་འབྲེལ་དབྱེར་མེད་པའི་ལྟ་བ་རྣམ་པར་དག་པ་ལ་བརྟེན་ནས་རྫོགས་པའི་སངས་རྒྱས་ཀྱི་གོ་འཕང་འཐོབ་པར་འགྱུར་བས་སོ། །དེ་སྐད་དུའང༌། བཞི་བརྒྱ་པ་ལས། </span><span class="tibetan-external-citations">རྟེན་ཅིང་འབྲེལ་བར་འབྱུང་བ་ནི། །མཐོང་ན་གཏི་མུག་འབྱུང་མི་འགྱུར། །དེ་ཕྱིར་འབད་པ་ཀུན་གྱིས་འདིར། །གཏམ་དེ་ཁོ་ན་བསྙད་པར་བྱ། </span><span class="front-title">།ཞེས་དང༌། བཤེས་སྤྲིང་ལས། </span><span class="tibetan-external-citations">རྟེན་ཅིང་འབྲེལ་བར་འབྱུང་འདི་རྒྱལ་རྣམས་ཀྱི། །གསུང་གི་མཛོད་ཀྱི་གཅེས་པ་ཟབ་མོ་སྟེ། །གང་</span><span class="tibetan-external-citations">གིས་འདི་ནི་ཡང་དག་མཐོང་བ་དེས། །ཆོས་མཐོང་དེ་ཡིས་དེ་བཞིན་གཤེགས་པ་མཐོང༌། </span><span class="front-title">།ཞེས་གསུངས་པ་ལྟར་རོ། །</span></p>
			<p id="_idParaDest-273" class="tibetan-sabche1"><span class="tibetan-sabche">བརྒྱད་པ་རྟེན་འབྲེལ་གྱི་དེ་ཁོ་ན་ཉིད་བསྟན་པ་ལ་གསུམ། བདག་མེད་པའི་དེ་ཁོ་ན་ཉིད་དང༌། ནང་གི་དེ་ཁོ་ན་ཉིད་དང༌། རང་བཞིན་མེད་པའི་དེ་ཁོ་ན་ཉིད་དོ། །དང་པོ་༼བདག་མེད་པའི་དེ་ཁོ་ན་ཉིད་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཆོས་ཀུན་བདག་མེད་རྟེན་ཅིང་འབྲེལ་འབྱུང་ཙམ། །</span></p>
			<p class="tibetan-commentary-non-indent"><span class="front-title">འཁོར་བ་དང་ལམ་དང་འབྲས་བུའི་ཆོས་ཀུན་རྫོབ་པའི་ཆ་ཐམས་ཅད་རྒྱུ་དང་རྐྱེན་</span><span class="front-title">འདུས་པ་ལས་སྐྱེས་པའི་ཕྱིར། མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པ་ཡིན་པ་ལས། དང་པོ་མི་རྟག་པ་ནི། དངོས་རྣམས་སྐད་ཅིག་གིས་སྐྱེ་འགག་བྱེད་པ་ཕྲ་བའི་མི་རྟག་པ་ཡིན་ལ། དེའང་སྐྱེས་ཟིན་པའི་རྗེས་སུ་འཇིག་པ་མ་ཡིན་གྱི། སྐྱེ་བཞིན་པའི་དེ་ཁོ་ན་ཉིད་འཇིག་བཞིན་པ་ཡིན་པའི་ཕྱིར། བར་དུ་གནས་པའི་གོ་སྐབས་ཅུང་ཟད་ཀྱང་མེད་པས་ནི་སྐྱེ་བཞིན་པ་དང་འཇིག་བཞིན་པ་མུ་སྦྱོར་བ་ཡིན་ནོ། །སྡུག་བསྔལ་བ་ནི་མི་རྟག་པ་ཡིན་པའི་རྒྱུ་མཚན་གྱིས་སྡུག་བསྔལ་ཅན་དུ་གྲུབ་སྟེ། སྐད་ཅིག་ཙམ་ཡང་གནས་པའི་རང་དབང་མེད་པའི་ཕྱིར་རོ། །སྟོང་པ་ནི། ཕྱི་ནང་གི་དངོས་པོ་གང་ལའང་རང་རང་གི་རྒྱུ་རྐྱེན་མི་རྟག་པའི་རང་བཞིན་ཅན་སྣ་ཚོགས་པ་དུ་མ་ལས་འབྲས་བུའང་མི་རྟག་པའི་རང་བཞིན་ཅན་སྣ་ཚོགས་པ་འབྱུང་བ་ཙམ་ཡིན་གྱི། བདག་དང་བྱེད་པ་པོ་ནམ་ཡང་མེད་པས་ན་སྟོང་པ་ཡིན་པ་</span><span class="front-title">དང༌། བདག་མེད་པ་ནི་ཆོས་འདི་རྣམས་བྱེད་པ་པོ་བདེན་པར་གྲུབ་པ་ཞིག་གིས་བྱས་པ་མ་ཡིན་པར་རྒྱུ་རྐྱེན་ལ་ལྟོས་ནས་བརྟག་པའི་རྟེན་ཅིང་འབྲེལ་བར་འབྱུང་བ་ཙམ་དུ་སྣང་བའོ། །</span></p>
			<p id="_idParaDest-274" class="tibetan-sabche1"><span class="tibetan-sabche">གཉིས་པ་༼ནང་གི་དེ་ཁོ་ན་ཉིད་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བདེན་མེད་རྣམ་རིག་ནང་གི་དེ་ཉིད་དང༌། །</span></p>
			<p class="tibetan-commentary-non-indent"><span class="front-title">དེ་ལྟར་བདག་མེད་པ་ཡིན་ཀྱང༌། ནང་ཤེས་པ་དང་ཕྱི་དངོས་པོའི་རྟེན་འབྲེལ་རྣམས་དེ་ཉིད་དུ་བདེན་ནོ་སྙམ་ན། རྟེན་ཅིང་འབྲེལ་བར་འབྱུང་བའི་ཆོས་ཐམས་ཅད་ནི་</span><span class="front-title">བཅོས་མ་གློ་བུར་བ་ཡིན་པས་དེ་ཉིད་དུ་བདེན་དངོས་སུ་གྲུབ་པ་ཅུང་ཟད་ཀྱང་མེད་དེ། ཕྱིན་ཅི་ལོག་ཏུ་འཁྲུལ་བའི་ཚུལ་མིན་ཡིད་བྱེད་ཀྱི་རྣམ་པར་རྟོག་པའམ་རྣམ་པར་རིག་པ་ཙམ་གྱི་མཐུ་ལས་བྱུང་བ་ནི་ནང་གི་དེ་ཁོ་ན་ཉིད་ཅེས་བྱའོ། །</span></p>
			<p id="_idParaDest-275" class="tibetan-sabche1"><span class="tibetan-sabche">གསུམ་པ་༼རང་བཞིན་མེད་པའི་དེ་ཁོ་ན་ཉིད་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་ཡང་གདོད་ནས་མ་གྲུབ་སྣང་ཙམ་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མི་འགལ་གཉིད་ཀྱིས་བསླད་པའི་ཤེས་པ་བཞིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རང་བཞིན་མེད་པའི་དེ་ཁོ་ན་ཉིད་ཡིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འོད་གསལ་ཡེ་ཤེས་རྟེན་འབྲེལ་ཡུལ་ལས་འདས། །</span></p>
			<p class="tibetan-root-text_tibetan-root-text-last-line"><span class="tibetan-root-text">བྱ་བྱེད་ལྟོས་བཞག་དག་ལས་གྲོལ་ཕྱིར་རོ། །</span></p>
			<p class="tibetan-commentary-non-indent"><span class="front-title">རྣམ་པར་རིག་པ་ཙམ་དེའང་གདོད་མ་ནས་ཡོད་མ་མྱོང་བས་བདེན་པར་གྲུབ་པ་</span><span class="front-title">མེད་ཀྱང་སྣང་ཙམ་ཞིག་མི་འགལ་ཏེ། དཔེར་ན་གཉིད་ཀྱིས་བསླད་པའི་རྨི་ལམ་གྱི་ཤེས་པ་ལ་རི་རབ་ཁང་ཁྱིམ་སོགས་སྣ་ཚོགས་སུ་ཤར་བའི། སྣང་བ་དེ་རྣམས་ནི་ཡོད་མ་མྱོང་ཡང་གཉིད་ལོག་པའི་ཤེས་པ་ཙམ་ཞིག་གནས་སྐབས་དེར་ཡོད་པ་བཞིན། ཡུལ་དང་དོན་གྱི་རྣམ་པ་ཇི་སྙེད་པ་ཤར་ཡང་དེ་རྣམས་ནི་གདོད་མ་ནས་བདེན་པར་གྲུབ་མ་མྱོང་ཡང༌། དེ་རྣམས་འཆར་བའི་གཞི་རྣམ་པར་རྟོག་པ་ཙམ་ཞིག་གནས་སྐབས་དེར་ཡོད་ལ། དེའང་རྨི་ལམ་གྱི་མེ་གདོད་ནས་ཡོད་མ་མྱོང་བ་ཡིན་ཀྱང༌། དེས་བུད་ཤིང་ཚིག་པར་སྣང་བ་བཞིན་དུ་ཡོད་མེད་རྟག་ཆད་ཀུན་ལས་འདས་པ་ཡིན་ཏེ། རྒྱུ་རྐྱེན་རྟེན་འབྲེལ་གྱི་རྣམ་པ་སྣ་ཚོགས་པ་སྣང་ཙམ་དུ་ཤར་བས་ན་མེད་པ་ལས་འདས་ཤིང༌། དེ་ནི་རང་བཞིན་དུ་མ་གྲུབ་པས་ན་ཡོད་པ་ལས་ཀྱང་འདས་པ་ཡིན་ནོ། །དེ་བཞིན་དུ་རྒྱུ་རྐྱེན་རྟེན་འབྲེལ་གྱི་སྣང་བ་རྣམས་སྔ་མ་སྔ་</span><span class="front-title">མ་འགག་ཅིང༌། ཕྱི་མ་ཕྱི་མ་སྐྱེ་བ་མི་རྟག་པའི་རང་བཞིན་ཅན་ཡིན་པས་ན་རྟག་པའི་མཐའ་ལས་ཀྱང་འདས་ཤིང༌། རྒྱུ་རྐྱེན་ལས་སྣང་བ་ཙམ་གྱི་འཆར་སྒོ་འགག་མེད་དུ་འབྱུང་བའི་ཕྱིར་ཆད་པའི་མཐའ་ལས་འདས་པ་ནི་རང་བཞིན་མེད་པའི་དེ་ཁོ་ན་ཉིད་ཡིན་ནོ། །དེའི་ཕྱིར་ཀུན་བཏུས་ལས། </span><span class="tibetan-external-citations">བདག་ལས་མ་ཡིན། གཞན་ལས་མ་ཡིན། གཉིས་ཀ་ལས་མ་ཡིན། རྒྱུ་མེད་ལས་མ་ཡིན། བདག་གི་རང་བཞིན་དུ་མ་གྲུབ། གཞན་གྱི་རང་བཞིན་དུ་མ་གྲུབ། གཉིས་ཀའི་རང་བཞིན་དུ་མ་གྲུབ་བོ། </span><span class="front-title">།ཞེས་གསུངས་པ་སྟེ། མ་རིག་པའི་རྐྱེན་གྱིས་འདུ་བྱེད་འབྱུང་བ་དེ་ཡང༌། མ་རིག་པའི་བདག་ཉིད་གཅིག་པུ་ལས་བྱུང་བ་ཡང་མ་ཡིན་ཏེ། རྒྱུ་གཅིག་ཁོ་ནས་འབྲས་བུ་དུ་མ་སྐྱེ་མི་ནུས་པའི་ཕྱིར་དང༌། གཞན་གྱི་དངོས་པོ་ལས་འབྱུང་བ་ཡང་མ་ཡིན་ཏེ། རང་རྒྱུ་ལ་ལྟོས་པའི་ཕྱིར་དང༌། གཉིས་ཀ་ལས་ཀྱང་མ་ཡིན་ཏེ་བདག་གཞན་</span><span class="front-title">རེ་རེ་བ་ཁེགས་པའི་ཕྱིར་དང༌། རྒྱུ་མེད་ལས་མ་ཡིན་ཏེ། འབྲས་བུ་སྐྱེ་བ་རྒྱུ་ལ་ངེས་པར་ལྟོས་པ་མངོན་སུམ་དུ་མཐོང་བའི་ཕྱིར་རོ། །</span></p>
			<p class="tibetan-regular-indented1"><span class="front-title">ཁ་ཅིག་གིས་ཀླུ་སྒྲུབ་ཞབས་ཀྱི་རྟེན་འབྲེལ་རྣམ་གཞག་དབུ་མ་ལུགས་ཡིན་ལ། ཐོགས་མེད་སྐུ་མཆེད་གཉིས་ཀྱིས་གཞན་སྐྱེ་ཁས་བླངས་པའི་ཕྱིར་སེམས་ཙམ་ལུགས་ཡིན་ནོ་ཞེས་ཁྱད་པར་འབྱེད་པར་རློམས་པ་ནི། ཀུན་བཏུས་ཀྱི་ལུང་བཤད་མ་ཐག་པ་དེས་མི་འཐད་པར་རྟོགས་ནུས་ལ། སྤྱིར་ནི་གཞན་ལས་སྐྱེ་བ་ནི་ཀུན་རྫོབ་ཙམ་དུ་གཞན་སྐྱེར་སྣང་བ་ཡིན་ལ། གཞན་ལས་མི་སྐྱེ་ཞེས་བཀག་པ་ནི། བདེན་གྲུབ་ཀྱི་གཞན་སྐྱེ་བཀག་པ་ཡིན་པས་སོ། །དེང་སང་ཀླུ་སྒྲུབ་ཀྱི་ལུང་དོན་སྐྱོང་བར་བཞེད་པ་དག་མགྲིན་གཅིག་ཏུ་སྟོང་ཉིད་རྟེན་འབྲེལ་ཡིན་ཁྱབ་མཉམ་དུ་ཁས་ལེན་ཡང༌། དོན་དམ་རང་བཞིན་འོད་</span><span class="front-title">གསལ་བའི་ཡེ་ཤེས་ནི་རྟེན་འབྲེལ་ལས་འདས་པར་གོ་དགོས་ཏེ། དེ་སྒྲ་རྟོག་གི་ཡུལ་ལས་འདས་པའི་ཕྱིར། དེ་ལ་རྒྱུ་འབྲས་བསྐྱེད་བྱ་སྐྱེད་བྱེད་དང༌། རྣམ་པར་གཞག་བྱ་འཇོག་བྱེད་ཀྱི་ལྟོས་བཞག་གྲོལ་བའི་ཕྱིར། དེ་ཡང་རང་བཞིན་འོད་གསལ་དེ་ནི། རང་གི་ངོ་བོ་རྒྱུ་གང་གིས་ཀྱང་བསྐྱེད་པ་མ་ཡིན་པའི་རང་བཞིན་ལྷུན་གྲུབ་གདོད་མའི་ཡེ་ཤེས་ཡིན་པ་དང༌། དེས་འབྲས་བུ་གཞན་དང་གཞན་དག་སྐྱེད་པའི་རྒྱུའི་བྱ་བ་མི་བྱེད་པའི་ཕྱིར་རོ། །ཡེ་ཤེས་དེ་སྒྲ་རྟོག་གི་ཡུལ་ཡང་མ་ཡིན་ཏེ། སྔར་པོ་ཏ་ལ་མཐོང་མ་མྱོང་བ་ཞིག་གིས་དེའི་མཚན་ཉིད་ཇི་ཙམ་བརྗོད་ཅིང་བརྟགས་ཀྱང༌། ཇི་བཞིན་པ་ནམ་ཡང་མཚོན་མི་ནུས་པ་བཞིན་དུ། རང་བཞིན་འོད་གསལ་ཡང་སྒྲ་རྟོག་གིས་ཇི་ཙམ་དུ་བརྟགས་ཤིང་རྣམ་པར་གཞག་ཀྱང༌། དེའི་མཚན་ཉིད་ཇི་ལྟ་བ་བཞིན་དངོས་བརྒྱུད་གང་གི་སྒོ་ནས་ཀྱང་མཚོན་མི་ནུས་སོ། །</span><span class="front-title">དེ་ལྟར་ན་ལྟོས་འཇོག་གི་རྟེན་འབྲེལ་འདི་རྣམས་སྤྱི་མཚན་ཡིན་ལ། རྗོད་བྱེད་སྒྲའི་དངོས་ཀྱི་བརྗོད་བྱ་ཡིན་པས་རང་མཚན་གྱི་དངོས་པོ་འདི་རྣམས་ལའང་མི་ལྡན་ན། རང་བཞིན་འོད་གསལ་དེའི་ཡུལ་ལས་འདས་པ་ལྟ་སྨོས་ཀྱང་ཅི་དགོས་པས་སོ། །དོན་དམ་རྟེན་འབྲེལ་མིན་ཀྱང་རྟེན་འབྲེལ་སྒོམ་པ་ལ་བརྟེན་ནས་དོན་དམ་རྟོགས་པ་ནི་མི་འགལ་ཏེ་ཆོས་ཐམས་ཅད་རྟེན་ཅིང་འབྲེལ་བར་འབྱུང་བ་ཁས་བླངས་པའི་ཕྱིར་རོ། །རྟེན་འབྲེལ་གྱི་རྣམ་གཞག་འདིའང་མཚན་ཉིད་གསུམ་ལས་འཕྲོས་དོན་དུ་བཤད་པ་དང༌། རྒྱས་པའི་ཁོང་དུ་བསྡུས་པ་འདུ་བའི་ཕྱིར་ཐོགས་མེད་སྐུ་མཆེད་ཀྱི་གཞུང་ལུགས་གཙོ་བོར་བཤད་པ་ཡིན་ནོ། །ཐེག་པ་ཆེ་ཆུང་ཤེས་བྱ་སྤྱིའི་གནས་རྣམ་པར་གཞག་པའི་སྐབས་གཉིས་པའི་འགྲེལ་པའོ།། །།</span></p>
			<p class="tibetan-book-title"><span class="front-title">གནས་</span><span class="front-title">དྲུག་པ།</span></p>
			<p class="tibetan-book-sub-title"><span class="front-title">ཐོས་པའི་རིམ་པ་ཕྱེ་བ།</span></p>
			<p class="tibetan-chapters"><span class="front-title">༣ རྒྱུ་མཚན་ཉིད་ཀྱི་ཐེག་པ་རྣམ་པར་གཞག་པའི་སྐབས།</span></p>
			<p id="_idParaDest-276" class="tibetan-sabche1"><span class="tibetan-sabche">སྐབས་གསུམ་པ་རྒྱུ་མཚན་ཉིད་ཀྱི་ཐེག་པ་རྣམ་པར་གཞག་པ་ལ་གཉིས། སྤྱིར་བསྟན་པ་དང༌། བྱེ་བྲག་ཏུ་དབྱེ་བའོ། །དང་པོ་༼སྤྱིར་བསྟན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ནང་པའི་ཐེག་གསུམ་རྒྱལ་བས་རྣམ་པར་གཞག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གྲུབ་མཐའ་བཞི་པོ་གང་ཟག་སོ་སོ་ཡི། །</span></p>
			<p class="tibetan-root-text_tibetan-root-text-last-line"><span class="tibetan-root-text">རང་བློས་ལྟ་བ་མཐར་ཐུག་གྲུབ་དོན་ཏེ། །</span></p>
			<p class="tibetan-commentary-non-indent"><span class="front-title">རང་སྡེ་ནང་པ་སངས་རྒྱས་པ་ལ་ཐེག་པ་གསུམ་དང༌། གྲུབ་མཐའ་སྨྲ་བ་བཞི་ཞེས་</span><span class="front-title">ཡོངས་སུ་གྲགས་པ་ལས་ཐེག་པ་གསུམ་ནི་རྒྱལ་བ་ཉིད་ཀྱིས་གསུང་རབ་རྣམས་སུ་རྣམ་པར་གཞག་ཅིང་བསྐལ་བཟང་འདིའི་རྒྱལ་བ་བྱོན་དང་འབྱོན་འགྱུར་ཐམས་ཅད་ཀྱི་བསྟན་པ་ཡིན་ནོ། །དེའང་སྤྱིར་ཐེག་པ་ཞེས་པ་ཁུར་དང་ལྡན་པའི་གླང་པོ་ཆེ་སོགས་ལ་གྲགས་པ་ཡང་ཁུར་ཁྱེར་ནས་བགྲོད་པར་བྱ་བའི་དོན་གྱིས་ཡིན་ལ། དེ་བཞིན་དུ་རང་དང་གཞན་དོན་གྱི་ཁུར་ཁྱེར་ནས་གོ་འཕང་མཆོག་ཏུ་བགྲོད་པར་བྱེད་པས་ཐེག་པ་ཞེས་པར་བཞག་ཅིང༌། དེའང་འདིས་བགྲོད་པ་རྒྱུ་ལམ་དང་འདིར་བགྲོད་པ་འབྲས་བུའི་ཐེག་པ་ཞེས་དང༌། རང་གཞན་གཉིས་ཀའི་དོན་སོགས་ཁུར་ཆེན་པོ་དང་ལྡན་པས་ཐེག་ཆེན་དང༌། རང་དོན་འབའ་ཞིག་པའི་ཁུར་ཆུང་ངུ་དང་ལྡན་པས་ཐེག་དམན་དུ་བཞག་པའོ། །གྲུབ་མཐའ་བཞིའང་སྔགས་ཀྱི་ཚུལ་ལས་ནི་དཔལ་བརྟག་པ་གཉིས་པའི་ལྟ་བ་རིམ་འཇུག་གི་སྐབས་སུ། </span><span class="tibetan-external-citations">དེ་ལ་བྱེ་བྲག་སྨྲ་བ་</span><span class="tibetan-external-citations">བསྟན། །མདོ་སྡེ་པ་ཡང་དེ་བཞིན་ཏེ། །རྣལ་འབྱོར་སྤྱོད་པ་དེ་ལས་ཕྱིས། །དེ་རྗེས་དབུ་མ་བསྟན་པར་བྱ།</span><span class="front-title"> །ཞེས་གསུངས་པ་དང༌། དུས་འཁོར་ཡེ་ཤེས་ལེའུར་བཅོམ་ལྡན་འདས་ཀྱི་ཞལ་བཞི་ལས་གྲུབ་མཐའ་སྨྲ་བ་བཞི་བྱུང་བར་གསུངས་པས་མཚོན་དགོས་པའི་དབང་གིས་མིང་ཙམ་གསུངས་པ་ཡོད་ཀྱང་ཐེག་གསུམ་བཞིན་དུ་གཞི་ལམ་འབྲས་གསུམ་གྱི་རྣམ་པར་གཞག་པ་མ་བསྟན་པ་དང༌། རིག་བྱེད་བཞི་པོའང་དུས་ཀྱི་འཁོར་ལོའི་ཞལ་བཞི་ལས་བྱུང་བར་གསུངས་ཀྱང་དེ་དག་སངས་རྒྱས་ཀྱིས་རྣམ་པར་གཞག་པར་མི་འགྲུབ་པ་དང༌། ཤིང་རྟའི་སྲོལ་འབྱེད་སྟོན་པ་ལས་ཕྱིས་སུ་བྱུང་བའི་གང་ཟག་རྣམས་ཀྱིས་བྱས་པའི་ཕྱིར་གྲུབ་མཐའ་བཞི་པོ་ནི་གང་ཟག་སོ་སོའི་རང་བློས་རྣམ་པར་དཔྱད་པའི་ལྟ་བ་མཐར་ཐུག་གི་གྲུབ་དོན་ཏེ། དེས་ན་ཀུན་མཁྱེན་རོང་སྟོན་ཆེན་པོས། </span><span class="tibetan-external-citations">གྲུབ་མཐའི་དོན་ནི། བླང་དོར་གྱི་དོན་ལ་རྣམ་པར་དཔྱོད་པ་ཞུགས་པའི་གང་ཟག་རང་རང་གི་འདོད་པས་ཡོངས་སུ་དཔྱད་པའི་དོན་</span><span class="tibetan-external-citations">ཡིན་ལ། སྒྲ་དོན་ནི། རང་རང་གི་ལུགས་ཀྱི་ལུང་རིགས་ཀྱིས་གྲུབ་པ་དེ་ལས་ཕར་ནམ་ཡང་འགྲོ་ས་མེད་པའི་དོན་ལ་བཤད་དོ།</span><span class="front-title"> །ཞེས་གསུངས་པ་ལྟར་རོ། །</span></p>
			<p id="_idParaDest-277" class="tibetan-sabche1"><span class="tibetan-sabche">གཉིས་པ་༼བྱེ་བྲག་ཏུ་དབྱེ་བ་༽ལ་གཉིས། ཐགེ་པ་ཆུང་ངུའི་རྣམ་གཞག་དང༌། ཐགེ་པ་ཆེན་པོའི་རྣམ་གཞག་གོ། །དང་པོ་༼ཐགེ་པ་ཆུང་ངུའི་རྣམ་གཞག་༽ལ་གཉིས། མདོར་བསྟན། རྒྱས་བཤད་དོ། །དང་པོ་</span><span class="tibetan-sabche">༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཐེག་པ་དམན་ལ་ཉན་ཐོས་རང་རྒྱལ་གཉིས། །</span></p>
			<p class="basic-paragraph" lang="en-US" xml:lang="en-US"><span class="tibetan-commentary1">ཞེས་སོ། །</span></p>
			<p id="_idParaDest-278" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གཉིས། ཉན་ཐོས་ཀྱི་ཐེག་པ་དང༌། རང་སངས་རྒྱས་ཀྱི་ཐེག་པའོ། །དང་པོ་༼ཉན་ཐོས་ཀྱི་ཐེག་པ་༽ལ་དྲུག སྒྲ་དོན་ངེས་ཚིག གང་ལ་འཇུག་སྒོ། བསྲུང་བྱའི་སྡོམ་པ། རྟོགས་བྱའི་ལྟ་བ། འཐོབ་བྱའི་འབྲས་བུ། རབ་ཏུ་དབྱེ་བའོ། །དང་པོ་༼སྒྲ་དོན་ངེས་ཚིག་༽</span><span class="tibetan-sabche">ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གཞན་བརྟེན་ཐོས་སྒྲོག་ཉན་ཐོས་་་་་་། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། དེའང་ལེགས་སྦྱར་སྐད་དུ། ཤྲ་བ་ཀ་ཞེས་པ་ཉན་པ་དང་ཐོས་པ་གཉིས་ཀ་ལ་འཇུག་པས་ཉན་ཐོས་ཞེས་བྱ་བ་ཡིན་ཏེ། བུདྡྷ་སངས་པ་དང་རྒྱས་པ་གཉིས་ཀ་ལ་འཇུག་པས་སངས་རྒྱས་ཞེས་བརྗོད་པ་ལྟར་རོ། །རྣམ་པ་གཅིག་ཏུ་ན། གཞན་བརྟེན་ཐོས་སྒྲོག་ཅེས་པས། སློབ་དཔོན་གཞན་ལ་བརྟེན་ཞིང་དེ་ལས་ཐོས་པ་དག་ཡུལ་གཞན་ལ་སྒྲོག་པས་ཐོས་སྒྲོག་གམ་ཉན་ཐོས་ཞེས་བྱའོ། །</span></p>
			<p id="_idParaDest-279" class="tibetan-sabche1"><span class="tibetan-sabche">གཉིས་པ་གང་ལ་འཇུག་པའི་སྒོ་བཤད་པ་ལ་གཉིས། རྣམ་གྲངས་ཀྱི་སྒོ་ནས་མདོར་བསྟན། མཚན་ཉིད་ཀྱི་སྒོ་ནས་རྒྱས་པར་བཤད་པའོ། །དང་པོ་</span><span class="tibetan-sabche">༼རྣམ་གྲངས་ཀྱི་སྒོ་ནས་མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་འཇུག་པའི་སྒོ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྡུག་བསྔལ་ཀུན་འབྱུང་འགོག་ལམ་བདེན་པ་བཞི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཆོས་རྗེས་བཟོད་ཤེས་བཅུ་དྲུག་རྣམ་པ་ཅན། །</span></p>
			<p class="tibetan-commentary-non-indent"><span class="front-title">དེ་ལ་ཉན་ཐོས་རྣམས་འཇུག་པའི་སྒོ་ནི། སྡུག་བསྔལ་བདེན་པ། ཀུན་འབྱུང་བདེན་པ། འགོག་པའི་བདེན་པ། ལམ་གྱི་བདེན་པ་སྟེ་འཕགས་པའི་བདེན་པ་བཞི་རེ་རེ་ལའང་ཆོས་བཟོད། ཆོས་ཤེས། རྗེས་བཟོད། རྗེས་ཤེས་སྦྱར་བའི་ཤེས་རྣམ་སྐད་ཅིག་མ་བཅུ་དྲུག་གི་སྒོ་ནས་འཇུག་གོ། །</span></p>
			<p id="_idParaDest-280" class="tibetan-sabche1"><span class="tibetan-sabche">གཉིས་པ་</span><span class="tibetan-sabche">༼མཚན་ཉིད་ཀྱི་སྒོ་ནས་རྒྱས་པར་བཤད་པ་༽ལ་གསུམ། ཐུན་མོང་དུ་བཤད་པ། བདེན་བཞི་སོ་སོར་བཤད་པ། སྤྱི་མཚན་བསྡུས་ཏེ་བསྟན་པའོ། །དང་པོ་༼ཐུན་མོང་དུ་བཤད་པ་༽ལ་བཞི། ངོ་བོ། མཚན་ཉིད། གྲངས་དང་གོ་རིམ། ངེས་ཚིག་གོ། །དང་པོ་ངོ་བོ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྔ་མའི་ལས་ཉོན་གྱིས་བསྐྱེད་ཕུང་པོའི་རྒྱུན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འབྱུང་འགྱུར་ཉེར་ལེན་རྒྱུར་གྱུར་ལས་ཉོན་མོངས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཉེན་པོས་སྤང་བྱ་བཅོམ་པའི་སྤངས་པ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྤོང་ཐོབ་ནུས་པའི་ཡེ་ཤེས་ངོ་བོའོ། །</span></p>
			<p class="tibetan-commentary-non-indent"><span class="front-title">དེའང་སྐྱེ་བ་སྔ་མའི་ལས་ཉོན་གྱིས་བསྐྱེད་པའི་ཉེར་ལེན་གྱི་ཕུང་པོའི་རྒྱུན་རྣམས་</span><span class="front-title">སྡུག་བསྔལ་བདེན་པའི་ངོ་བོ། འབྱུང་འགྱུར་ཉེར་ལེན་གྱི་ཕུང་པོའི་རྒྱུར་གྱུར་པའི་ལས་ཉོན་རྣམས་ཀུན་འབྱུང་གི་བདེན་པའི་ངོ་བོ། གཉེན་པོ་ལམ་གྱིས་སྤང་བྱ་ཀུན་འབྱུང་བཅོམ་པའི་སྤངས་པ་ནི་འགོག་བདེན་གྱི་ངོ་བོ། ཀུན་འབྱུང་སྤོང་བར་ནུས་ཤིང་འགོག་པ་འཐོབ་པར་ནུས་པའི་འཕགས་པ་རྣམས་ཀྱི་ཡེ་ཤེས་ནི་ལམ་བདེན་གྱི་ངོ་བོའོ། །དེའི་དང་པོ་གཉིས་ཀྱིས་ཀུན་ནས་ཉོན་མོངས་པའི་འཁོར་བའི་རྒྱུ་འབྲས་མ་ལུས་པ་བསྡུས་ཤིང༌། ཕྱི་མ་གཉིས་ཀྱིས་རྣམ་པར་བྱང་བ་མྱ་ངན་ལས་འདས་པའི་རྒྱུ་འབྲས་མ་ལུས་པ་བསྡུས་སོ། །</span></p>
			<p id="_idParaDest-281" class="tibetan-sabche1"><span class="tibetan-sabche">གཉིས་པ་མཚན་ཉིད་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བསྟན་དང་མི་མཐུན་མེད་པ་མཚན་ཉིད་དོན། །</span></p>
			<p class="tibetan-commentary-non-indent"><span class="front-title">བསྡུ་བ་ལས། </span><span class="tibetan-external-citations">བསྟན་དང་མི་མཐུན་པ་མེད་པའི་མཚན་ཉིད་ཀྱི་དོན་ཅན།</span><span class="front-title"> ཞེས་གསུངས་པ་ལྟར། ཀུན་འབྱུང་གིས་བསྐྱེད་པའི་འབྲས་བུ་ཟག་པ་དང་བཅས་པའི་ཕུང་པོ་བསྟན་པ་དང་མཐུན་པ་སྡུག་བསྔལ་བདེན་པའི་མཚན་ཉིད། སྡུག་བསྔལ་ཉེར་ལེན་གྱི་ཕུང་པོ་སྐྱེད་བྱེད་བསྟན་པ་དང་མཐུན་པ་ཀུན་འབྱུང་བདེན་པའི་མཚན་ཉིད། དེ་བཞིན་ཉིད་གློ་བུར་གྱི་དྲི་མས་དག་པ་བསྟན་པ་དང་མཐུན་པ་འགོག་བདེན་གྱི་མཚན་ཉིད། ཐར་པར་བགྲོད་པའི་འཇུག་ངོགས་བསྟན་པ་དང་མཐུན་པ་ལམ་བདེན་གྱི་མཚན་ཉིད་དོ། །</span></p>
			<p id="_idParaDest-282" class="tibetan-sabche1"><span class="tibetan-sabche">གསུམ་པ་གྲངས་དང་གོ་རིམ་ངེས་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུ་འབྲས་གཉིས་ཕྲུགས་གྲངས་དང་གོ་རིམ་ངེས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཤེས་བྱ་སྤང་བྱ་འཐོབ་བྱ་བསྟེན་པར་བྱ། །</span></p>
			<p class="tibetan-commentary-non-indent"><span class="front-title">བདེན་པ་བཞིར་བྱས་པ་ལ་འཁོར་བ་དང་མྱང་འདས་གཉིས་སུ་ངེས་ཤིང༌། དེ་རེ་རེར་རྒྱུ་འབྲས་ཕྲུགས་རེར་ཡོད་པས་གཉིས་ཕྲུགས་སུ་ངེས་ཏེ། འཁོར་བ་ལའང་འབྲས་བུ་སྡུག་བསྔལ་དང་རྒྱུ་ཀུན་འབྱུང་གཉིས། མྱང་འདས་ལའང་འབྲས་བུ་འགོག་པ་དང་རྒྱུ་ལམ་བདེན་གཉིས་སུ་ངེས་པས་ན་བདེན་པ་བཞིར་གྲངས་ངེས་ལ། ཤེས་བྱ་ཐམས་ཅད་བདེན་བཞིར་བསྡུ་བ་ནི་མ་ཡིན་ཏེ། ནམ་མཁའ་དང་སོ་སོར་བརྟགས་མིན་གྱི་འགོག་པ་དང་མ་དག་པའི་དེ་བཞིན་ཉིད་དང༌། ཡོངས་སུ་དག་པའི་འཇིག་རྟེན་གྱི་ཁམས་ལ་སོགས་པ་རྣམ་པ་བཞི་པོ་གང་དུའང་མ་འདུས་པའི་ཕྱིར་རོ། །གོ་རིམ་ནི། ཡུལ་ཅན་མངོན་པར་རྟོགས་པའི་རིམ་པ་དང་མཐུན་པར་ཡུལ་བདེན་པ་བཞི་བསྟན་པ་ཡིན་ཏེ། མཛོད་ལས། </span><span class="tibetan-external-citations">བདེན་པ་ཇི་ལྟར་མངོན་རྟོགས་རིམ།</span><span class="front-title"> །ཞེས་སོ། །དེ་ཡང་འཁོར་བ་སྡུག་བསྔལ་གྱི་ཕུང་པོ་ནི་ནད་དང་འདྲ་བར་ཤེས་པར་བྱ་བ་</span><span class="front-title">དང༌། དེའི་རྒྱུ་ལས་དང་ཉོན་མོངས་པའི་ཀུན་འབྱུང་ནི་ནད་ཀྱི་རྒྱུ་དང་འདྲ་བར་སྤང་བར་བྱ་བ་དང༌། སྡུག་བསྔལ་མཐའ་དག་ལས་གྲོལ་བའི་འགོག་པ་ནི་ནད་མེད་པའི་བདེ་བ་དང་འདྲ་བར་འཐོབ་པར་བྱ་བ་དང༌། དེའི་ཐབས་སུ་ལམ་ཟག་མེད་སྒོམ་པ་ནི་སྨན་བཟང་པོ་དང་འདྲ་བར་བསྟེན་པར་བྱ་བ་རྟོགས་པའི་ཕྱིར་ཏེ། རྒྱུད་བླ་མ་ལས། </span><span class="tibetan-external-citations">ནད་ནི་ཤེས་བྱ་ནད་ཀྱི་རྒྱུ་ནི་སྤང་བྱ་ལ། །བདེར་གནས་འཐོབ་བྱ་སྨན་ནི་བསྟེན་པར་བྱ་བ་ལྟར། །སྡུག་བསྔལ་རྒྱུ་དང་དེ་འགོག་པ་དང་དེ་བཞིན་ལམ། །ཤེས་བྱ་སྤང་བྱ་རིག་པར་བྱ་ཞིང་བསྟེན་པར་བྱ།</span><span class="front-title"> །ཞེས་གསུངས་པ་ལྟར་རོ། །</span></p>
			<p id="_idParaDest-283" class="tibetan-sabche1"><span class="tibetan-sabche">བཞི་པ་ངེས་ཚིག་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རང་རང་ངོ་བོར་མི་བསླུ་བདེན་པར་བརྗོད། །</span></p>
			<p class="tibetan-commentary-non-indent"><span class="front-title">ཐུན་མོང་དུ་རང་རང་གི་ངོ་བོ་རྣམ་པ་བཞི་བཞིར་བདེན་ཞིང་མི་བསླུ་བར་གནས་པས་དེ་རྣམས་ཀྱི་རང་བཞིན་ཇི་ལྟ་བར་མཐོང་ན་ཕྱིན་ཅི་མ་ལོག་པའི་བློ་སྐྱེ་བས་ན་འཕགས་པའི་བདེན་པ་ཞེས་བྱ་ལ། ཁྱད་པར་དུ་སོ་སོའི་ངེས་ཚིག་ནི། མཛོད་འགྲེལ་ལས། </span><span class="tibetan-external-citations">གནོད་པའི་བདག་ཉིད་ཡིན་པའི་ཕྱིར་སྡུག་བསྔལ་བའོ། །ཀུན་འབྱུང་བའི་ཚུལ་གྱིས་ཀུན་འབྱུང་བའོ། །ཕུང་པོ་ཞིག་པའི་ཕྱིར་འགོག་པའོ། །བགྲོད་པའི་དོན་གྱིས་ལམ་མོ།</span><span class="front-title"> །ཞེས་པ་ལྟར་རོ། །</span></p>
			<p id="_idParaDest-284" class="tibetan-sabche1"><span class="tibetan-sabche">གཉིས་པ་བདེན་པ་སོ་སོར་བཤད་པ་ལ་བཞི་ལས། ཤེས་བྱ་སྡུག་བསྔལ་བདེན་པ། སྤང་བྱ་ཀུན་འབྱུང་བདེན་པ། འཐོབ་བྱ་འགོག་པའི་བདེན་པ། བསྟེན་བྱ་ལམ་གྱི་བདེན་པའོ། །དང་པོ་༼ཤེས་བྱ་སྡུག་བསྔལ་བདེན་པ་༽ལ་གཉིས། རང་བཞིན་གཏན་ལ་དབབ་པ། ངོ་བོའི་སྒོ་ནས་དབྱེ་བསྡུའོ། །</span><span class="tibetan-sabche">དང་པོ་༼རང་བཞིན་གཏན་ལ་དབབ་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཁམས་གསུམ་ས་དགུ་སེམས་ཅན་སྐྱེ་བའི་གནས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དེར་སྐྱེས་འགྲོ་བ་སྡུག་བདེན་རང་བཞིན་ཏེ། །</span></p>
			<p class="tibetan-commentary-non-indent"><span class="front-title">མངོན་པ་ཀུན་བཏུས་ལས། </span><span class="tibetan-external-citations">སྡུག་བསྔལ་གྱི་བདེན་པ་གང་ཞེ་ན། དེ་ནི་སེམས་ཅན་སྐྱེ་བ་དང་སྐྱེ་བའི་གནས་ཀྱིས་ཀྱང་རིག་པར་བྱའོ།</span><span class="front-title"> །ཞེས་གསུངས་ཏེ། གཟུགས་ཁམས་བསམ་གཏན་བཞིས་ཕྱེ་བས་ས་བཞི། གཟུགས་མེད་ཁམས་སྐྱེ་མཆེད་བཞིས་ཕྱེ་བས་ས་བཞི། འདོད་ཁམས་ས་མཚུངས་གཅིག་སྟེ་ཁམས་གསུམ་པོར་སེམས་ཀྱིས་ཕྱེ་བའི་ས་དགུ་ལ་བརྟེན་པ་སྣོད་ཀྱི་འཇིག་རྟེན་སེམས་ཅན་གང་དུ་སྐྱེ་བའི་</span><span class="front-title">གནས་དང༌། གཡོ་བ་བཅུད་ཀྱི་འཇིག་རྟེན་དེར་སྐྱེས་པའི་འགྲོ་བ་ཐམས་ཅད་སྡུག་བསྔལ་གྱི་བདེན་པའི་རང་བཞིན་དུ་ཤེས་པར་བྱའོ། །</span></p>
			<p id="_idParaDest-285" class="tibetan-sabche1"><span class="tibetan-sabche">གཉིས་པ་ངོ་བོའི་སྒོ་ནས་དབྱེ་བསྡུ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ངོ་བོ་བརྒྱད་དྲུག་གསུམ་མམ་གཉིས་སུ་འདུ། །</span></p>
			<p class="tibetan-commentary-non-indent"><span class="front-title">སྡུག་བསྔལ་ལ་ངོ་བོའི་སྒོ་ནས་དབྱེ་ན། སྐྱེ་བ་དང་རྒ་བ་དང་ན་བ་དང་འཆི་བ་སྟེ་ནང་ལ་བརྟེན་པའི་སྡུག་བསྔལ་བཞི་དང༌། མི་སྡུག་པ་དང་ཕྲད་པ་དང་སྡུག་པ་དང་བྲལ་བ་དང་གང་འདོད་པ་བཙལ་གྱིས་མ་རྙེད་པ་སྟེ་ཕྱི་ལ་བརྟེན་པའི་སྡུག་བསྔལ་གསུམ་དང༌། ཆོས་མངོན་པ་ལས། </span><span class="tibetan-external-citations">མདོར་ན་ཉེ་བར་ལེན་པའི་ཕུང་པོ་ལྔ་ནི་སྡུག་བསྔལ་ལོ།</span><span class="front-title"> </span><span class="tibetan-external-citations">།</span><span class="front-title">ཞེས་པ་ལྟར་ཐམས་ཅད་ཀྱི་རྒྱུར་གྱུར་པའི་གནས་ངན་ལེན་གྱི་སྡུག་</span><span class="front-title">བསྔལ་གཅིག་སྟེ་བརྒྱད་དོ། །དེ་དག་ཀྱང་བསྡུ་ན། རྒ་ནད་འཆི་གསུམ་ན་ཚོད་དང་ཁམས་དང་སྲོག་འགྱུར་བ་ཡིན་པས་འགྱུར་བའི་སྡུག་བསྔལ་གཅིག་ཏུ་བགྲང་བ་དང༌། ལྷག་ལྔ་སྟེ་དྲུག་གོ། །དེའང་བསྡུ་ན། སྡུག་བསྔལ་བརྒྱད་ཀྱི་སྐྱེ་རྒ་ན་འཆི་བཞི་དང་མི་སྡུག་པ་དང་ཕྲད་པ་ལྔ་སྡུག་བསྔལ་མྱོང་བར་འགྱུར་བའི་ཆོས་ཀྱི་རང་གི་མཚན་ཉིད་ཡིན་པས་སྡུག་བསྔལ་གྱི་སྡུག་བསྔལ། སྡུག་པ་དང་བྲལ་བ་དང་འདོད་པ་བཙལ་གྱིས་མི་རྙེད་པ་གཉིས་བདེ་བ་མྱོང་བར་འགྱུར་བའི་ཆོས་འགྱུར་བའི་རང་གི་མཚན་ཉིད་ཡིན་པས་འགྱུར་བའི་སྡུག་བསྔལ། གནས་ངན་ལེན་ཉེར་ལེན་གྱི་ཕུང་པོ་ལྔ་ནི་བདེ་སྡུག་ལས་མ་གྲོལ་ཞིང་མི་རྟག་པ་ཉིད་རྗེས་སུ་འབྲེལ་ཏེ་གྲུབ་པ་དང་བདེ་བ་མ་ཡིན་པས་འདུ་བྱེད་ཀྱི་སྡུག་བསྔལ་ཏེ་དེ་གསུམ་དུ་འདུའོ། །དེ་ལས་ཀྱང་བསྡུ་ན། བརྒྱད་ཀྱི་དང་པོ་བདུན་ནི་རྟོགས་པར་སླ་བས་འཇིག་རྟེན་པའི་ཤེས་པས་</span><span class="front-title">ཀྱང་སྡུག་བསྔལ་དུ་རིག་ཅིང་དེའི་ཡུལ་ཡིན་པའི་ཕྱིར་ཀུན་རྫོབ་ཀྱི་བདེན་པར་སྡུག་བསྔལ་བ་དང༌། མཛོད་འགྲེལ་ལས། </span><span class="tibetan-external-citations">བྱིས་པ་ལག་མཐིལ་འདྲ་བ་ཡིས། །འདུ་བྱེད་སྡུག་བསྔལ་སྤུ་མི་རྟོགས། །འཕགས་པ་མིག་དང་འདྲ་བ་ཡིས། །དེ་ཡིས་ཤིན་ཏུ་ཡིད་ཀྱང་འབྱུང༌།</span><span class="front-title"> །ཞེས་པ་ལྟར། བརྒྱད་པ་དེ་ནི་འཇིག་རྟེན་པས་རྟོགས་པར་དཀའ་ལ། འཇིག་རྟེན་ལས་འདས་པའི་ཤེས་པས་སྡུག་བསྔལ་དུ་རིག་ཅིང་དེའི་ཡུལ་ཡིན་པས་དོན་དམ་པའི་བདེན་པར་སྡུག་བསྔལ་བ་སྟེ་དེ་གཉིས་སུ་འདུའོ། །</span></p>
			<p id="_idParaDest-286" class="tibetan-sabche1"><span class="tibetan-sabche">གཉིས་པ་སྤང་བྱ་ཀུན་འབྱུང་བདེན་པ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽</span><span class="tibetan-sabche">ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཉོན་མོངས་ཟག་བཅས་ལས་རྣམས་ཀུན་འབྱུང་བདེན། །</span></p>
			<p class="tibetan-commentary-non-indent"><span class="front-title">ཆོས་མངོན་པ་ལས། </span><span class="tibetan-external-citations">ཀུན་འབྱུང་བདེན་པ་གང་ཞེ་ན་ཉོན་མོངས་པ་དང་ཉོན་མོངས་པའི་དབང་གིས་བྱུང་བའི་ལས་སོ།</span><span class="front-title"> །ཞེས་ཏེ། ཆགས་སོགས་ཉོན་མོངས་ཐམས་ཅད་དང་དེས་ཀུན་ནས་བསླངས་པའི་དབང་གིས་བྱུང་བའི་ལས་ཟག་པ་དང་བཅས་པ་རྣམས་ཏེ། དེ་དག་ལས་སྡུག་བསྔལ་བ་ཀུན་འབྱུང་བའི་གཞིར་གྱུར་པའི་ཕྱིར་ཀུན་འབྱུང་བདེན་པ་ཞེས་བྱའོ། །</span></p>
			<p id="_idParaDest-287" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གཉིས། ཉོན་མོངས་ཀུན་འབྱུང་དང༌། ལས་ཀྱི་ཀུན་འབྱུང་ངོ༌། །དང་པོ་༼ཉོན་མོངས་ཀུན་འབྱུང་༽ལ་གསུམ། འབྱུང་རྒྱུ། ངོ་བོ། རབ་དབྱེའོ། །དང་པོ་</span><span class="tibetan-sabche">༼འབྱུང་རྒྱུ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཕྲ་རྒྱས་ཡུལ་དམིགས་ཚུལ་མིན་ཡིད་བྱེད་རྒྱུ། །</span></p>
			<p class="tibetan-commentary-non-indent"><span class="front-title">དེའང་མཛོད་ལས། </span><span class="tibetan-external-citations">ཕྲ་རྒྱས་སྤངས་པར་མ་གྱུར་དང༌། །ཡུལ་ནི་ཉེ་བར་གྱུར་པ་དང༌། །ཚུལ་བཞིན་མ་ཡིན་ཡིད་བྱེད་ལས། །ཉོན་མོངས་རྒྱུ་ནི་ཚང་བ་ཡིན།</span><span class="front-title"> །ཞེས་ཏེ། ཉོན་མོངས་པ་གང་ཡིན་ཀྱང་རྒྱུའི་རྐྱེན་རིགས་ཕྲ་མོ་ལས་རྣམ་སྨིན་རྒྱས་འགྱུར་གྱི་ཕྲ་རྒྱས་ཏེ་ས་བོན་མ་སྤངས་པ་དང༌། དམིགས་པའི་རྐྱེན་ཡུལ་སྡུག་མི་སྡུག་སོགས་ཉེ་བར་གྱུར་པ་དང༌། བདག་པོའི་རྐྱེན་ཡུལ་དེ་དག་ལའང་མི་སྡུག་པ་ལ་སྡུག་པར་འཛིན་པ་སོགས་ཚུལ་བཞིན་མ་ཡིན་པ་ཡིད་ལ་བྱེད་པ་གསུམ་ལས་སྐྱེ་བར་</span><span class="front-title">འགྱུར་བ་ཡིན་ནོ། །</span></p>
			<p id="_idParaDest-288" class="tibetan-sabche1"><span class="tibetan-sabche">གཉིས་པ་ངོ་བོ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སེམས་བྱུང་རབ་ཏུ་མ་ཞིའི་མཚན་ཉིད་ཅན། །</span></p>
			<p class="tibetan-commentary-non-indent"><span class="front-title">སེམས་ལས་བྱུང་བའི་ཆོས་གང་ཞིག་འབྱུང་བ་ན་རྣམ་གཡེང་དང་ཕྱིན་ཅི་ལོག་དང་རྒོད་པ་དང་རྨུགས་པ་དང་བག་མེད་པ་དང་འཛེམ་པ་མེད་པ་རྣམས་ལས་གང་ཡང་རུང་བས་རབ་ཏུ་མ་ཞི་བའི་མཚན་ཉིད་ཅན་དུ་འབྱུང་བ་སྟེ། བྱེད་ལས་ནི་དེ་བྱུང་བས་སེམས་ཀྱི་རྒྱུད་རབ་ཏུ་མ་ཞི་བར་བྱེད་པའོ། །</span></p>
			<p id="_idParaDest-289" class="tibetan-sabche1"><span class="tibetan-sabche">གསུམ་པ་རབ་དབྱེ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྩ་ཉོན་ཉེ་ཉོན་ལྟ་བའི་ཀུན་སློང་གིས། །</span></p>
			<p class="tibetan-commentary-non-indent"><span class="front-title">ཞེས་རྩ་བའི་ཉོན་མོངས་པ་དྲུག དེའི་ལྟ་བ་ལ་ལྔར་དབྱེ་བས་བཅུ། རྩ་ཉོན་ལྟར་ཉོན་</span><span class="front-title">མོངས་པར་མི་བྱེད་ཀྱང་དེ་དང་ཉེ་བར་ཉོན་མོངས་པར་བྱེད་པའི་དོན་ཅན་གྱི་ཉེ་ཉོན་ཉི་ཤུ་སྟེ། དེ་དག་གི་མཚན་ཉིད་གོང་དུ་སྨོས་པ་ལྟར་རོ། །སྤྱིར་ཉོན་མོངས་པ་ཐམས་ཅད་སྡུག་བསྔལ་ཀུན་འབྱུང་བའི་རྒྱུ་ཀུན་འབྱུང་ཡིན་ཀྱང་འཁོར་བའི་རྒྱུའི་གཙོ་བོའི་རྩ་བར་གྱུར་པ་ནི་མ་རིག་པའོ། །འོ་ན་ཆོས་མངོན་པ་སོགས་ལས་ཀུན་འབྱུང་སྲེད་པ་ལ་བཤད་པ་ཅི་ཞེ་ན། སྲེད་པ་ནི་ཡང་སྲིད་དེ་མ་ཐག་ཏུ་འཕེན་པར་བྱེད་པ་དང༌། འཁོར་བར་ཉིང་མཚམས་སྦྱོར་བའི་རྒྱུའི་གཙོ་བོར་གྱུར་པའི་ཕྱིར་དེ་སྐད་དུ་བཤད་དེ། རྣམ་འགྲེལ་ལས། </span><span class="tibetan-external-citations">མི་ཤེས་སྲིད་པའི་རྒྱུ་ཡིན་ཀྱང༌། །མ་བརྗོད་སྲེད་པ་ཉིད་བཤད་པ། །རྒྱུ་ནི་འཕེན་པར་བྱེད་ཕྱིར་དང༌། །དེ་མ་ཐག་ཕྱིར་ལས་ཀྱང་ཡིན།</span><span class="front-title"> །ཞེས་པ་ལྟར་རོ། །དེས་ན་མ་རིག་པས་རྒྱུ་བྱས། སྲེད་པས་མཚམས་སྦྱར་གྱིས་ཀུན་ནས་བསླངས་ཏེ་ལས་ཀྱི་ཀུན་འབྱུང་དུ་གྲུབ་བོ། །</span></p>
			<p id="_idParaDest-290" class="tibetan-sabche1"><span class="tibetan-sabche">གཉིས་པ་ལས་ཀྱི་ཀུན་འབྱུང་ལ་གཉིས། ངོ་བོ་དང༌། དེའི་དབྱེ་བའོ། །དང་པོ་༼ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སེམས་པའི་ལས་དང་དེས་བསྐྱེད་ལུས་ངག་ལས། །</span></p>
			<p class="tibetan-commentary-non-indent"><span class="front-title">ཞེས་ལས་ལ་སེམས་པའི་ལས་དང་བསམ་པའི་ལས་གཉིས་ཀྱི། དང་པོ་ནི། དགེ་མི་དགེ་གང་ཡང་རུང་བའི་ལས་མངོན་པར་འདུ་བྱེད་པའི་རྒྱུའི་ཀུན་སློང་གི་སེམས་པ་ཡིད་ཀྱི་ལས་འབའ་ཞིག་པ་དང༌། གཉིས་པ་ནི། སེམས་པ་དེས་བསྐྱེད་པའི་ལས་མངོན་པར་འདུ་བྱེད་བཞིན་པའི་དུས་ཀྱི་ཀུན་སློང་གི་བསམ་པ་ལུས་ངག་ཡིད་གསུམ་ག་དང་འབྲེལ་བའོ། །</span></p>
			<p id="_idParaDest-291" class="tibetan-sabche1"><span class="tibetan-sabche">གཉིས་པ་དབྱེ་བ་ལ་གཉིས་ཏེ། ངོ་བོའི་སྒོ་ནས་དབྱེ་བ་དང༌། དབྱེ་ཚུལ་གྱི་སྒོ་</span><span class="tibetan-sabche">ནས་གཞན་བསྟན་པའོ། །དང་པོ་༼ངོ་བོའི་སྒོ་ནས་དབྱེ་བ་༽ལ་གཉིས། རྩ་བས་མདོར་བསྟན། འགྲེལ་པས་ཁ་བསྐངས་ཏེ་རྒྱས་པར་བཤད་པའོ། །དང་པོ་༼རྩ་བས་མདོར་བསྟན་༽ནི། </span></p>
			<p class="tibetan-root-text_tibetan-root-text-1-line-only"><span class="tibetan-root-text">བསོད་ནམས་མིན་དང་བསོད་ནམས་མི་གཡོ་བ། །</span></p>
			<p class="basic-paragraph" lang="en-US" xml:lang="en-US"><span class="tibetan-commentary1">ཞེས་ལས་ཀྱི་ལམ་ཐམས་ཅད་བསྡུ་ན། བསོད་ནམས་མ་ཡིན་པའི་ལས་སྡིག་པ། བསོད་ནམས་ཀྱི་ལས་དགེ་བ། མི་གཡོ་བའི་ལས་ཟག་བཅས་ཀྱི་ཏིང་ངེ་འཛིན་གསུམ་དུ་འདུའོ། །</span></p>
			<p id="_idParaDest-292" class="tibetan-sabche1"><span class="tibetan-sabche">གཉིས་པ་༼འགྲེལ་པས་ཁ་བསྐངས་ཏེ་རྒྱས་པར་བཤད་པ་༽ལ་གསུམ། བསོད་ནམས་མིན་པ། བསོད་ནམས། མི་གཡོ་བའི་ལས་བཤད་པའོ། །དང་པོ་༼བསོད་ནམས་མིན་པའི་ལས་༽ནི།</span></p>
			<p class="tibetan-commentary-non-indent"><span class="front-title">མི་དགེ་བའི་ལས་ལམ་ཇི་སྙེད་པ་རིགས་སམ་གཙོ་བོར་བསྡུས་ན་ལུས་ཀྱི་གསུམ། ངག་གི་བཞི། ཡིད་ཀྱི་གསུམ་སྟེ་བཅུར་འདུ་ཞིང༌། དེ་ལས་དང་པོ་</span><span class="tibetan-sabche">སྲོག་གཅོད་པ་ནི།</span><span class="front-title"> ཡན་ལག་ལྔ་དང་ལྡན་པ་སྟེ། གཞི་རང་ལས་རྒྱུད་ཐ་དད་པའི་སེམས་ཅན། བསམ་པ་དེར་འདུ་ཤེས་ཤིང་མ་འཁྲུལ་</span><span class="front-title">བ། སྦྱོར་བ་དུག་མཚོན་རིག་སྔགས་སོགས་ཀྱིས་རང་གིས་གསོད་པའམ་གཞན་ལ་གསོད་འཇུག་པ། ཉོན་མོངས་ནི་དུག་གསུམ་དང་སྤྱིར་འབྲེལ་བ་ལས་ཁྱད་པར་རྫོགས་བྱེད་ཞེ་སྡང༌། མཐར་ཐུག་ནི་གསད་བྱ་དེ་རང་མ་ཤི་བའི་སྔོན་དུ་ཤི་བའོ། །དེ་ལྔས་ནི་སྲོག་གཅོད་ཀྱི་ལས་ལམ་རྫོགས་ལ། ཡན་ལག་ཅི་རིགས་མ་ཚང་བས་ནི་ཉེས་པར་བྱུང་ཡང་ལས་ལམ་མ་རྫོགས་པ་སྟེ་འདི་ཉིད་འོག་མ་རྣམས་ལའང་ཤེས་པར་བྱའོ། །འདི་ལ་དབྱེ་ན་ཤ་ལ་སྲེད་པ་ལྟ་བུ་འདོད་ཆགས་ཀྱི་སྒོ་ནས་དང༌། འཁོན་ཞུགས་པ་ལྟ་བུ་ཞེ་སྡང་གི་སྒོ་ནས་དང༌། མཆོད་སྦྱིན་ལྟ་བུ་གཏི་མུག་གི་སྒོ་ནས་སྲོག་གཅོད་པ་སྟེ་གསུམ་མོ། །སྲོག་གཅོད་པའི་ནང་ནས་ཕ་ཡང་ཡིན་ལ་དགྲ་བཅོམ་པ་ཡང་ཡིན་པ་དེའི་སྲོག་གཅོད་པ་སྡིག་ཆེའོ། </span><span class="tibetan-sabche">།མ་བྱིན་ལེན་ནི།</span><span class="front-title"> གཞི་གཞན་གྱིས་བཟུང་བའི་རྫས། དཀོན་མཆོག་ལ་བསྔོས་པའི་ཡོ་བྱད། མི་མ་ཡིན་གྱི་ནོར་ལྟ་བུ། </span><span class="front-title">བསམ་པ་གཡོ་སྒྱུའི་སེམས་དང་མཐུ་དང་འཇབ་བུས་ལེན་པར་འདོད་པའི་ཀུན་སློང༌། སྦྱོར་བ་རང་ངམ་བགྱིད་དུ་སྩལ་བ། ཉོན་མོངས་དུག་གསུམ་སྤྱི་དང་ཁྱད་པར་རྫོགས་བྱེད་འདོད་ཆགས་དང་སེར་སྣ། མཐར་ཐུག་ནི་རྫས་དེ་དག་གནས་ནས་སྤོས་སམ་མ་སྤོས་ཀྱང་རུང་ཐོབ་བློ་ནམ་སྐྱེས་པའོ། །འདི་ལ་དབྱེ་ན་བསྙད་མེད་བཙན་ཕྲོགས་ལྟ་བུ་མཐུའི་སྒོ་ནས་ཁང་པ་འབུགས་པ་ལྟ་བུ་འཇབ་བུའི་སྒོ་ནས། བྲེ་སྲང་ལོག་པ་ལྟ་བུ་གཡོ་སྒྱུའི་སྒོ་ནས་མ་བྱིན་པར་ལེན་པ་སྟེ་གསུམ་མོ། །མ་བྱིན་ལེན་གྱི་ནང་ནས་དཀོན་མཆོག་གི་རྫས་བརྐུ་བ་སྡིག་ཆེའོ། </span><span class="tibetan-sabche">།ལོག་གཡེམ་ནི།</span><span class="front-title"> གཞི་རང་གི་ཆུང་མ་དང༌།གཞན་གྱིས་ཆེད་དུ་བྱིན་པ་སོགས་མིན་པའི་བདུན་བརྒྱུད་ཚུན་གྱི་ཉེ་དུ། བདག་པོ་ཅན་གྱི་ཆུང་མ། ཁྲིམས་ཀྱིས་སྲུང་བའི་དགེ་སློང་མ་སོགས་བསྒྲོད་བྱ་མ་ཡིན་པ། དཀོན་མཆོག་གི་རྟེན་དྲུང་སོགས་ཡུལ་མ་ཡིན་པ། གསོ་སྦྱོང་སྦྲུམ་མ་ཟླ་མཚན་ལྡན་</span><span class="front-title">ཞིང་ཉིན་མོ་སོགས་དུས་མ་ཡིན་པ་རྣམས་དང༌། བསམ་པ་བསྒྲོད་བྱ་མིན་པ་ལ་བསྒྲོད་འདོད་ཀྱི་ཀུན་སློང༌། སྦྱོར་བ་ལས་དེ་རྩོམ་པ། ཉོན་མོངས་དུག་གསུམ་དང་ཁྱད་པར་རྫོགས་བྱེད་འདོད་ཆགས། མཐར་ཐུག་ནི་དབང་པོ་གཉིས་རེག་པ་ལས་བྱུང་བ་ཚོར་བདེ་ཉམས་སུ་མྱོང་བ་ལ་སྲེད་པས་བདག་གིར་བྱས་པའོ། །འདི་ལ་དབྱེ་ན་མ་སྲིང་ལྟ་བུ་རིགས་ཀྱིས་བསྲུང་བ་དང༌། གཞན་གྱི་ཆུང་མ་ལྟ་བུ་བདག་པོས་བསྲུང་བ་དང༌། དགེ་སློང་མ་ལྟ་བུ་ཆོས་ཀྱིས་བསྲུང་བ་སྟེ་གསུམ་མོ། །འདོད་ལོག་གི་ནང་ནས་མ་ཡང་ཡིན་ལ་དགྲ་བཅོམ་པ་ཡང་ཡིན་པ་ལ་ལོག་པར་སྤྱོད་པ་སྡིག་ཆེའོ། །དེ་དག་ནི་ལུས་ཀྱི་ལས་རྣམ་པ་གསུམ་མོ། </span><span class="tibetan-sabche">།རྫུན་སྨྲ་བ་ནི།</span><span class="front-title"> གཞི་རང་ལས་ཐ་དད་པའི་ཡུལ། བསམ་པ་གཞན་བསླུ་སེམས་ཀྱིས་མ་མཐོང་བ་ལ་མཐོང་ཞེས་པ་ལྟ་བུ་སྨྲ་འདོད་ཀྱི་ཀུན་སློང༌། སྦྱོར་བ་ནི་ལས་དེ་ལུས་ངག་གི་རྣམ་པ་རིག་བྱེད་དུ་ཐོན་</span><span class="front-title">པ། ཉོན་མོངས་ནི་དུག་གསུམ་གང་རུང་གིས་རྫོགས་པ། མཐར་ཐུག་ནི་ཕ་རོལ་པོས་དོན་གོ་བའོ། །འདིའི་སྦྱོར་བ་ངག་གི་རྣམ་པ་རིག་བྱེད་ཁོ་ནར་མ་ངེས་ཏེ། ལུས་ཀྱི་བརྡ་ལས་རྫུན་དུ་འགྱུར་བ་གསོ་སྦྱོང་གི་ཚེ་གནས་བརྟན་གྱིས་ཡང་དག་དྲིས་པ་ན་ལྟུང་བ་དང་བཅས་བཞིན་དུ་ཅི་ཡང་མ་སྨྲས་པ་ལས་རྫུན་སྨྲར་འགྱུར་བ་སོགས་སོ། །འདི་ལ་དབྱེ་ན་མིའི་ཆོས་བླ་མ་ལྟ་བུ་ཕམ་པའི་རྫུན། བདག་གཞན་ལ་ཕན་གནོད་ཡོད་པ་ལྟ་བུ་རྫུན་ཆེན་པོ། ཕན་གནོད་མེད་པ་ལྟ་བུ་རྫུན་ཕྲ་མོ་སྟེ་གསུམ་མོ། །རྫུན་གྱི་ནང་ནས་དེ་བཞིན་གཤེགས་པ་ལ་སྐུར་བ་བཏབ་པ་དང༌། བླ་མའི་དབུ་གཡོགས་པ་སྡིག་ཆེའོ། </span><span class="tibetan-sabche">།ཕྲ་མ་ནི།</span><span class="front-title"> གཞི་ཕ་རོལ་པོ་མཐུན་པ། བསམ་པ་དབྱེ་བར་འདོད་པ། སྦྱོར་བ་ལས་རྩོམ་པ། ཉོན་མོངས་གསུམ་ལས་ཁྱད་པར་རྫོགས་བྱེད་ཞེ་སྡང༌། མཐར་ཐུག་ཕ་རོལ་པོས་དོན་གོ་བའོ། །མི་མཐུན་པ་བསྡུམ་པར་རྩོམ་པ་སླར་མི་</span><span class="front-title">བསྡུམ་པའི་བསམ་སྦྱོར་བྱེད་པའང་འདིར་གཏོགས་སོ། །འདི་ལ་དབྱེ་ན་མཛའ་བ་ངོས་སུ་འབྱེད་པ་ལྟ་བུའི་བཙན་ཕྲ། གཞོགས་སྤོང་བྱས་ནས་དབྱེ་བ་ལྟ་བུའི་གཞོགས་ཕྲ། ལྐོག་ཏུ་དབྱེན་བྱེད་པ་ལྟ་བུའི་ལྐོག་ཕྲ་སྟེ་གསུམ་མོ། །ཕྲ་མའི་ནང་ནས་དགེ་འདུན་གྱི་དབྱེན་བྱེད་པ་སྡིག་ཆེའོ། </span><span class="tibetan-sabche">།ཚིག་རྩུབ་ནི།</span><span class="front-title"> གཞི་སེམས་ཅན་གྱི་རྒྱུད་དུ་གཏོགས་པ། བསམ་པ་མི་སྙན་པ་བརྗོད་འདོད་ཀྱི་ཀུན་སློང༌། སྦྱོར་བ་ངག་གི་རྣམ་པར་རིག་བྱེད་དུ་ཐོན་པ། ཉོན་མོངས་གསུམ་དང་རྫོགས་བྱེད་ཞེ་སྡང༌། མཐར་ཐུག་ཕ་རོལ་པོས་ཐོས་ཤིང་དོན་གོ་བའོ། །འདི་ལ་དབྱེ་ན་གཞན་ལ་ངོས་སུ་ངན་མཚང་སྨྲ་བ་ལྟ་བུ་ངོར་རྩུབ་པ། ཀྱལ་ཀ་དང་བསྲེས་ནས་གཞན་ལ་ཚིག་ངན་སྨྲ་བ་ལྟ་བུ་གཞོགས་ཏེ་རྩུབ་པ། གཞན་གྱི་མཛའ་བོ་སོགས་ལ་ངན་མཚང་སྨྲ་བ་ལྟ་བུ་བརྒྱུད་</span><span class="front-title">ནས་རྩུབ་པ་སྟེ་གསུམ་མོ། །ཚིག་རྩུབ་ཀྱི་ནང་ནས་ཕ་མའམ་འཕགས་པ་ལ་ཚིག་རྩུབ་སྨྲ་བ་སྡིག་ཆེའོ། </span><span class="tibetan-sabche">།ངག་འཁྱལ་ནི།</span><span class="front-title"> གཞི་སྔར་དང་འདྲ། བསམ་པ་བག་མེད་པས་ཅལ་ཅོལ་མང་པོ་སྨྲ་འདོད་ཀྱི་ཀུན་སློང༌། སྦྱོར་བ་ནི་ཁ་གསགས་དང་གླུ་སོགས་ངག་གི་རིག་བྱེད་དུ་ཐོན་པ། ཉོན་མོངས་ནི་དུག་གསུམ་དང་ཁྱད་པར་རྫོགས་བྱེད་གཏི་མུག མཐར་ཐུག་ནི་ཕ་རོལ་པོས་ཐོས་པའོ། །འདི་ལ་དབྱེ་ན་མུ་སྟེགས་པའི་བཟླས་བརྗོད་ལྟ་བུ་ལོག་པའི་ངག་ཀྱལ། བྲེ་མོའི་གཏམ་ལྟ་བུ་འཇིག་རྟེན་པའི་ངག་ཀྱལ། སྣོད་མིན་ལ་ཆོས་འཆད་པ་ལྟ་བུ་བདེན་པའི་ངག་ཀྱལ་ཏེ་གསུམ་མོ། །ངག་ཀྱལ་གྱི་ནང་ནས་ཆོས་འདོད་པ་གཡེང་བ་སྡིག་ཆེའོ། །དེ་དག་ནི་ངག་གི་ལས་རྣམ་པ་བཞིའོ། །</span><span class="tibetan-sabche">བརྣབ་སེམས་ནི།</span><span class="front-title"> གཞི་ཕ་རོལ་པོའི་ཕྱི་ནང་གི་རྫས། </span><span class="front-title">བསམ་པ་གཞན་གྱི་ཕུན་ཚོགས་དང་ཡོ་བྱད་ལ་རེ་བ་དང་སྨོན་པའི་ཀུན་སློང༌། སྦྱོར་བ་དེར་ཡང་ཡང་སེམས་པ། ཉོན་མོངས་གསུམ་དང་རྫོགས་བྱེད་འདོད་ཆགས། མཐར་ཐུག་ནི་ལས་དེ་ཡང་དང་ཡང་དུ་བྱེད་ཅིང་ཁྲེལ་དང་ངོ་ཚ་དོར་ནས་གཉེན་པོ་བསྟེན་པ་མེད་པའོ། །འདི་ལ་དབྱེ་ན་རང་གི་ཆོ་རིགས་ལ་ཞེན་པ་ལྟ་བུ་བདག་གི་ལ་བརྣབ་སེམས་པ། ཕ་རོལ་པོའི་ཕུན་ཚོགས་ལ་ཆགས་པ་ལྟ་བུ་གཞན་གྱི་ལ་བརྣབ་སེམས་པ། ས་འོག་གི་གཏེར་ལ་སྨོན་པ་ལྟ་བུ་གཉིས་ཀ་མ་ཡིན་པ་ལ་བརྣབ་སེམས་པ་སྟེ་གསུམ་མོ། །བརྣབ་སེམས་ཀྱི་ནང་ནས་སྤོང་བའི་རྙེད་པ་ལ་བརྣབ་སེམས་བ་སྡིག་ཆེའོ། </span><span class="tibetan-sabche">།གནོད་སེམས་ནི།</span><span class="front-title"> གཞི་སྔར་ལྟར། བསམ་པ་གསོད་བརྡེག་སོགས་གནོད་པར་བྱེད་འདོད་པའི་ཀུན་སློང༌། སྦྱོར་བ་དེར་སེམས་བཞིན་པའི་གནས་སྐབས། ཉོན་མོངས་གསུམ་དང་རྫོགས་བྱེད་ཞེ་སྡང༌། མཐར་ཐུག་དེ་ལ་ཡོན་ཏན་དུ་</span><span class="front-title">ལྟ་ཞིང་གཉེན་པོ་བསྟེན་འདོད་མེད་པའོ། །འདི་ལ་དབྱེ་ན་གཡུལ་ངོ་སོགས་སུ་གཞན་གསོད་སེམས་ལྟ་བུ་ཞེ་སྡང་གི་ཆ་ལས་བྱུང་བའི་གནོད་སེམས། འགྲན་ཟླ་སོགས་ལ་གནོད་སེམས་ལྟ་བུ་ཕྲག་དོག་གི་ཆ་ལས་བྱུང་བའི་གནོད་སེམས། གནོད་བྱེད་སླར་འདུད་ཀྱང་མནར་སེམས་པ་ལྟ་བུ་འཁོན་འཛིན་གྱི་ཆ་ལས་བྱུང་བའི་གནོད་སེམས་ཏེ་གསུམ་མོ། །གནོད་སེམས་ཀྱི་ནང་ནས་མཚམས་མེད་པ་བཤམ་པ་སྡིག་ཆེའོ། </span><span class="tibetan-sabche">།ལོག་ལྟ་ནི།</span><span class="front-title"> གཞི་དགེ་མི་དགེའི་ཆོས་རྣམས། བསམ་པ་ནི་དགེ་སྡིག་མེད་པར་དང་རྒྱུ་འབྲས་ཕྱིན་ཅི་ལོག་ཏུ་ལྟ་བ་སོགས་ཀྱི་ཀུན་སློང༌། སྦྱོར་བ་དེར་ཡང་ཡང་སེམས་པའི་གནས་སྐབས། ཉོན་མོངས་གསུམ་ལས་རྫོགས་བྱེད་གཏི་མུགམཐར་ཐུག་ལས་དེ་གྲུབ་ཅིང་གཉེན་པོ་མེད་པའོ། །འདི་ལ་དབྱེ་ན། དགེ་སྡིག་བདེ་སྡུག་གི་རྒྱུར་མི་འདོད་པ་ལྟ་བུ་ལས་འབྲས་ལ་ལོག་ལྟ། ལམ་བདེན་ཉམས་སུ་བླངས་ཀྱང་འགོག་བདེན་འཐོབ་པར་མི་འདོད་པ་ལྟ་བུ་བདེན་པ་ལ་ལོག་ལྟ། དཀོན་མཆོག་ལ་སྐུར་འདེབས་ལྟ་བུ་དཀོན་མཆོག་ལ་ལོག་ལྟ་སྟེ་གསུམ་མོ། །ལོག་ལྟའི་ནང་ནས་ལྟ་</span><span class="front-title">བ་མཆོག་འཛིན་སྡིག་ཆེའོ། །</span></p>
			<p class="tibetan-regular-indented"><span class="front-title">དེ་དག་གི་འབྲས་བུ་ལའང་གསུམ་ལས། རྣམ་སྨིན་གྱི་འབྲས་བུ་ནི་རྒྱུ་ཆུང་ངུ་སྤྱད་པ་ལས་འབྲས་བུ་ཆེན་པོ་སྨིན་པ་སྟེ། རྒྱུ་དེས་འབྲས་བུའི་ཆ་ཙམ་ཡང་མཚོན་མི་ནུས་པར་སྨིན་པ་ལས་དེ་སྐད་ཅེས་བྱའོ། །དེའང་ཀུན་སློང་དྲག་པོས་འཕངས་པའི་ལས་མི་དགེ་བ་དེ་དང་དེ་ཆེན་པོར་སྤྱད་པ་ལས་འབྲས་བུ་དམྱལ་བ། འབྲིང་དུ་སྤྱད་པས་ཡི་དྭགས། ཆུང་ངུར་སྤྱད་པས་དུད་འགྲོར་འཕེན་པར་བྱེད་ལ། རྒྱུ་མཐུན་དང་བདག་པོའི་འབྲས་བུ་ནི་མཐོ་རིས་ཀྱི་རྟེན་ལའང་སྨིན་པར་འགྱུར་བ་ལས། རྒྱུ་མཐུན་ལ་བྱེད་པ་རྒྱུ་མཐུན་དང་མྱོང་བ་རྒྱུ་མཐུན་གཉིས་ལས། དང་པོ་ནི། སྔོན་ལས་ཀྱིས་འཕངས་པའི་ལས་དེ་དང་དེ་སྐྱེས་ཐོབ་ཀྱིས་བྱེད་པར་སྤྲོ་ཞིང་བྱེད་པའོ། །གཉིས་པ་ནི། རིན་ཆེན་ཕྲེང་བ་ལས། </span><span class="tibetan-external-citations">གསོད་པ་ཡིས་ནི་ཚེ་ཐུང་འགྱུར། །རྣམ་པར་</span><span class="tibetan-external-citations">འཚེ་བས་གནོད་པ་མང༌། །བརྐུ་བ་ཡིས་ནི་ལོངས་སྤྱོད་ཕོངས། །བྱི་བོ་བྱེད་པས་དགྲ་ཟླར་བཅས། །རྫུན་དུ་སྨྲ་བས་སྐུར་བ་སྟེ། །ཕྲ་མ་ཡིས་ནི་བཤེས་དང་བྱེ། །རྩུབ་མོ་ཉིད་ཀྱིས་མི་སྙན་ཐོས། །མ་འབྲེལ་བ་ཡིས་ཚིག་མི་བཙུན། །བརྣབ་སེམས་ཡིད་ལ་རེ་བ་འཇོམས། །གནོད་སེམས་འཇིགས་པ་སྦྱིན་པར་བཤད། །ལོག་པར་ལྟ་བས་ལྟ་ངན་ཉིད། །ཅེས་འབྱུང་བ་ལྟར་རོ།</span><span class="front-title"> །བདག་པོའི་འབྲས་བུ་ནི། ཕྱིའི་ཡུལ་ལ་སྨིན་པར་འགྱུར་བ་སྟེ། དེ་ཉིད་ལས། </span><span class="tibetan-external-citations">ཕྱི་རོལ་གཟི་ཆུང་གནོད་པ་མང༌། །རྡུལ་འཁྲིགས་དྲི་ང་མཐོ་དམན་ཅན། །ཚྭ་སྒོ་ཅན་དང་ལོག་པ་དང༌། །འབྲས་བུ་ཕྲ་ཁ་ཆུང་ངམ་མེད། །ཅེས་གསུངས་པ་ལྟར་རོ།</span><span class="front-title"> །འབྲས་བུ་དེ་རྣམས་སྨིན་པའི་སྔ་ཕྱི་ཡང༌། མཛོད་འགྲེལ་ལས། </span><span class="tibetan-external-citations">ལས་ནི་འཁོར་བར་ལྕི་གང་དང༌། །ཉེ་བ་གང་དང་གོམས་པ་གང༌། །སྔོན་བྱས་གང་ཡིན་དེ་ལས་ནི། །སྔ་མ་སྔ་མ་རྣམ་སྨིན་འགྱུར།</span><span class="front-title"> །ཞེས་པ་ལྟར་རོ། །མི་</span><span class="front-title">དགེ་བ་བཅུ་པོ་དེ་བདག་ཉིད་ཀྱིས་སྤྱད་པ་ལས་ལས་ལམ་རྫོགས་པར་འགྱུར་བ་མ་ཟད། བསམ་སྦྱོར་མཚུངས་ན་དམག་གི་འདུ་བའི་ནང་དུ་མི་གཅིག་གིས་སྲོག་གཅོད་ཀྱི་ལས་བྱས་ན་དེར་འདུས་པ་ཐམས་ཅད་ལ་ལས་ལམ་རྫོགས་པར་འགྱུར་ཏེ། མཛོད་ལས། </span><span class="tibetan-external-citations">དམག་ལ་སོགས་པ་དོན་གཅིག་ཕྱིར། །ཐམས་ཅད་བྱེད་པ་པོ་བཞིན་ལྡན།</span><span class="front-title"> །ཞེས་འབྱུང་བའི་ངེས་པ་ལས་ཏེ། མ་བྱིན་པ་ལེན་པའི་ཆེད་དུ་ཇག་ཆོམ་སོགས་ལ་འདུས་པ་རྣམས་ལའང་མཚུངས་པ་དང༌། ཡིད་ཀྱི་གསུམ་མ་གཏོགས་དེ་རྣམས་གཞན་བགྱིད་དུ་སྩལ་བ་ལས་ཀྱང་ལས་ལམ་རྫོགས་པར་འགྱུར་ཞིང༌། གཞན་གྱིས་བགྱིས་པ་ལ་རྗེས་སུ་ཡི་རང་བ་ལས་ཀྱང་ཆ་མཐུན་གྱི་ལས་ཀྱིས་གོས་པར་འགྱུར་ཏེ། ཇི་ལྟར་དགེ་བ་གཞན་གྱིས་སྤྱད་པ་ལ་རྗེས་སུ་ཡི་རང་བསྒོམས་པས་དགེ་རྩ་མཉམ་དུ་འཐོབ་པར་གསུངས་པ་ལྟ་བུའོ། །ཡང་ལས་དེ་དག་ཉོན་མོངས་</span><span class="front-title">པའི་སྒོ་ནས་ཞེ་སྡང༌། འདོད་ཆགས། གཏི་མུག་གིས་སྤྱད་པ་དང༌། གྲངས་ཀྱི་སྒོ་ནས་དཔག་མེད། མང་པོ། ཉུང་ངུར་སྤྱད་པ་དང༌། ཡུལ་གྱི་སྒོ་ནས་མཆོག འབྲིང༌། ཐ་མ་ལ་བརྟེན་པས་རིམ་བཞིན་དམྱལ་བ། ཡི་དྭགས། དུད་འགྲོར་སྐྱེ་བར་འགྱུར་ཏེ། མདོར་ན་རིན་ཆེན་ཕྲེང་བར། </span><span class="tibetan-external-citations">འདོད་ཆགས་ཞེ་སྡང་གཏི་མུག་གསུམ། །དེས་བསྐྱེད་ལས་ནི་མི་དགེ་བ། །མི་དགེ་བ་ལས་སྡུག་བསྔལ་ཀུན། །དེ་བཞིན་ངན་འགྲོ་ཐམས་ཅད་དོ།</span><span class="front-title"> །ཞེས་པ་ལྟར་རོ། །དེ་དག་གང་དུ་ཡོད་ན་དམྱལ་བ་དང་སྒྲ་མི་སྙན་མ་གཏོགས་འདོད་ཁམས་པ་རྣམས་ལ་བཅུ་ག་ཅི་རིགས་སུ་ཚང་བར་ཡོད་ཅིང༌། ཁམས་གོང་མ་རྣམས་ན་མི་དགེ་བ་ཐམས་ཅད་མེད་ལ། མིའི་གླིང་གཞན་རྣམས་ལའང་འཁོར་ལོས་སྒྱུར་བ་རྣམས་བྱོན་དུས་སུ་དེའི་བསོད་ནམས་ཀྱི་ཤུགས་ཀྱིས་མི་དགེ་བཅུ་ག་མངོན་གྱུར་དུ་མེད་དོ། །</span></p>
			<p id="_idParaDest-293" class="tibetan-sabche1"><span class="tibetan-sabche">གཉིས་པ་བསོད་ནམས་ཀྱི་ལས་ཀྱང་གཙོ་བོར་བསྡུ་ན།</span></p>
			<p class="tibetan-commentary-non-indent"><span class="front-title">དེ་ཉིད་ལས།  </span><span class="tibetan-external-citations">མི་གསོད་པ་དང་རྐུ་སྤོང་དང༌། །གཞན་གྱི་ཆུང་མ་སྤོང་བ་དང༌། །ལོག་དང་ཕྲ་མ་རྩུབ་ཉིད་དང༌། །མ་འབྲེལ་སྨྲ་བ་ཡང་དག་སྡོམ། །ཆགས་དང་གནོད་སེམས་མེད་པ་བ། །ཉིད་ཀྱི་ལྟ་བ་ཡོངས་སྤོང་བ། །འདི་དག་ལས་ལམ་དཀར་བཅུ་སྟེ།</span><span class="front-title"> །ཞེས་པ་ལྟར་སྲོག་གཅོད་སྤོང་བའི་སེམས་པ་ནས་ལོག་ལྟ་སྤོང་བའི་སེམས་པའི་བར་རོ། །ཉོན་མོངས་མ་ཟད་གཞི་བསམ་སྦྱོར་བ་མཐར་ཐུག་བཞི་ནི་འདི་རྣམས་ལའང་སྦྱར་དུ་ཡོད་དོ། །ལས་དེ་ཁྱད་པར་ཅན་དུ་འགྱུར་བ་ནི། སྲོག་གཅོད་སྤངས་པ་ཙམ་ལས་སྡོམ་པས་བསྡམས་པ་དང༌། སྲོག་སྐྱོབ་པ་དང༌། ཚེ་སྤེལ་བའི་ཐབས་སྦྱིན་པ་སོགས་ཀྱིས་དགེ་བའི་ལས་ཁྱད་པར་ཅན་དུ་འགྱུར་ཏེ་འོག་མ་རྣམས་ལའང་སྦྱར་རོ། །དེ་དག་གི་འབྲས་བུའང་རྣམ་སྨིན་དང་རྒྱུ་མཐུན་དང་བདག་འབྲས་རྣམས་མི་དགེ་བ་</span><span class="front-title">བཅུའི་འབྲས་བུ་ཡིད་དུ་མི་འོང་བ་ལས་བཟློག་སྟེ་ཡིད་དུ་འོང་བ་ཁོ་ན་འབྱུང་བ་རྣམས་རིམ་པ་བཞིན་ཤེས་པར་བྱའོ། །འདི་ལའང་ཡུལ་མཆོག་དམན་དང་གྲངས་མང་ཉུང་གི་ཁྱད་པར་ནི་གོང་བཞིན་ནོ། །མདོར་ན། </span><span class="tibetan-external-citations">མ་ཆགས་ཞེ་སྡང་གཏི་མུག་མེད། །དེས་བསྐྱེད་ལས་ནི་དགེ་བ་ཡིན། །དགེ་ལས་བདེ་འགྲོ་ཐམས་ཅད་དང༌། །སྐྱེ་བ་ཀུན་ཏུ་བདེ་བ་དག</span><span class="front-title"> །ཅེས་པ་ལྟར་རོ། །</span></p>
			<p id="_idParaDest-294" class="tibetan-sabche1"><span class="tibetan-sabche">གསུམ་པ་མི་གཡོ་བའི་ལས་ནི།</span></p>
			<p class="tibetan-commentary-non-indent"><span class="front-title">རང་ས་ལས་རྣམ་སྨིན་གཞན་དུ་མི་གཡོ་ཞིང་མཉམ་པར་བཞག་པའི་ས་པ་ཡིན་པ་དང་ས་འོག་མའི་སྐྱོན་གྱིས་མི་གཡོ་བའི་ཕྱིར་མི་གཡོ་བའི་ལས་ཞེས་བྱ་ལ། དེའང༌། དེ་ཉིད་ལས། </span><span class="tibetan-external-citations">བསམ་གཏན་ཚད་མེད་གཟུགས་མེད་ཀྱིས། །ཚངས་སོགས་བདེ་བ་མྱོང་བར་བྱེད། །</span><span class="front-title">ཅེས་པ་ལྟར་བསམ་གཏན་བཞི་དང་གཟུགས་མེད་བཞིའི་སྙོམས་འཇུག་དངོས་གཞི་ཁྱད་པར་ཅན་གྱི་</span><span class="front-title">སེམས་པ་ལ་བརྗོད་དེ། གོང་དུ་མངོན་མཐོའི་ལམ་གྱི་སྐབས་སུ་བརྗོད་པ་ལྟར་རོ། །</span></p>
			<p id="_idParaDest-295" class="tibetan-sabche1"><span class="tibetan-sabche">གཉིས་པ་དབྱེ་ཚུལ་གྱི་སྒོ་ནས་གཞན་བསྟན་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འཕེན་རྫོགས་མྱུར་བུལ་བྱས་བསགས་སྟོབས་ཆེ་ཆུང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྣང་ཚུལ་མཐུན་མིན་སྒོ་ནས་ཁམས་གསུམ་སྦྱོར། །</span></p>
			<p class="tibetan-commentary-non-indent"><span class="front-title">བཀའ་དང་བསྟན་བཅོས་རྣམས་ལས་ལས་འབྲས་ཀྱི་རྣམ་པར་གཞག་པ་རྒྱ་ཆེར་གསུངས་པས་དབྱེ་སྒོའི་རྣམ་གྲངས་གཞན་ཡང་མང་བ་ལས་གཙོ་བོར་འཕེན་རྫོགས་མུ་བཞི་ལས་དབྱེ་བ། རྣམ་སྨིན་མྱུར་བུལ་གྱིས་དབྱེ་བ། བྱས་བསགས་ཡིན་མིན་གྱིས་དབྱེ་བ། ལས་སྟོབས་ཆེ་ཆུང་གིས་དབྱེ་བ། ཇི་ལྟར་སྣང་ཚུལ་གྱིས་དབྱེ་བ། རིགས་མཐུན་མི་མཐུན་གྱིས་དབྱེ་བ་རྣམས་སུ་ཡོད་ཅིང༌། རྒྱུ་ལས་ཀྱི་ཀུན་འབྱུང་དེ་ལ་བརྟེན་ནས་འབྲས་བུ་སྡུག་བསྔལ་ཁམས་གསུམ་དུ་ཉིང་མཚམས་སྦྱོར་རོ། །</span><span class="front-title">དེའང་གོ་བདེ་བར་བརྗོད་ན། དང་པོ་ནི། འཕེན་བྱེད་དགེ་བས་འཕངས་ཀྱང་རྫོགས་བྱེད་སྡིག་པས་རྫོགས་པ་མི་དབུལ་པོ་ལྟ་བུ། འཕེན་བྱེད་སྡིག་པས་འཕངས་ཀྱང་རྫོགས་བྱེད་དགེ་བས་རྫོགས་པ་ཀླུ་འབྱོར་ལྡན་ལྟ་བུ། འཕེན་རྫོགས་གཉིས་ཀ་མི་དགེ་བས་བྱས་པ་དམྱལ་བ་ལྟ་བུ། འཕེན་རྫོགས་གཉིས་ཀ་དགེ་བས་བྱས་པ་འཁོར་ལོས་སྒྱུར་བ་ལྟ་བུ་སྟེ་བཞིའོ། །གཉིས་པ་ནི། མཐོང་ཆོས་མྱོང་འགྱུར་ཞེས་པ་ཞིང་མཆོག་དང་བསམ་སྦྱོར་དྲག་པོས་འཕངས་པའི་ལས་མཐོང་བའི་ཆོས་འདི་ཉིད་ལ་སྨིན་པ་ལྷས་བྱིན་གྱིས་བཅོམ་ལྡན་འདས་ལ་སེན་མོས་དུག་རྩོམ་པར་གཟས་པ་ལས་དེ་ཉིད་དུ་དམྱལ་བའི་མེ་གྲུབ་པ་ལྟ་བུ། སྐྱེས་ནས་མྱོང་འགྱུར་ཞེས་པ་སྐྱེ་བ་འདིའི་ཕྱི་མར་སྐྱེས་པའི་དེ་མ་ཐག་ཏུ་རྣམ་སྨིན་མྱོང་བར་འགྱུར་བ་མཚམས་མེད་པ་དང་ཉེ་བའི་མཚམས་མེད་པ་ལྔའི་ལས་ལྟ་བུ། ལན་གྲངས་གཞན་ལ་མྱོང་འགྱུར་</span><span class="front-title">ཞེས་པ་སྐྱེ་བ་གསུམ་པ་ཕན་ཆད་ནས་བརྒྱ་སྟོང་གི་བར་དུ་རྣམ་སྨིན་མྱོང་བར་འགྱུར་བའི་ལས་ལྟ་བུ་སྟེ་གསུམ་མོ། །གསུམ་པ་ནི། དེའང་ལས་དཀར་པོ་ལ་མཚོན་ན་བྱས་ལ་བསགས་པ་ཞེས་པ་དད་པས་དཀོན་མཆོག་མཆོད་པ་ལྟ་བུ། མ་བྱས་ལ་བསགས་པ་ཞེས་པ་གཞན་གྱི་དགེ་བ་ལ་རྗེས་སུ་ཡི་རང་བ་ལྟ་བུ། བྱས་ལ་མ་བསགས་པ་ཞེས་པ་སེམས་གཡེང་བའི་བཟླས་བརྗོད་ལྟ་བུ། གཉིས་ཀ་མིན་པ་ནི་གོ་སླ་སྟེ་ལས་ནག་པོ་ལའང་ཤེས་པར་བྱའོ། །བཞི་པ་ནི། སྤྱིར་སྤང་བྱས་འབྲས་བུ་འཕངས་ཀྱང་གཉེན་པོས་བསྒྱུར་བར་ནུས་པའི་ཕྱིར་གཉེན་པོའི་ལས་སྟོབས་ཆེ་བའོ། །ལྔ་པ་ནི། ལས་མཐུན་སྣང་བ་བསགས་པ་ལས་སྣོད་ཀྱི་འཇིག་རྟེན་གྱི་སྣང་བ་ཞིང་དེའི་འགྲོ་བ་རྣམས་ལ་ཕྱོགས་གཅིག་ཏུ་འཆར་བ་ལྟ་བུ་སྣང་འགྱུར་ཐུན་མོང་བའི་ལས་དང༌། སེམས་ཅན་རང་རང་གི་ལས་སྣང་གིས་བསྒྲུབས་པའི་གནས་ལུས་ལོངས་</span><span class="front-title">སྤྱོད་སོ་སོར་ཐ་དད་པར་བདེ་སྡུག་ཉམས་སུ་མྱོང་བ་ལྟ་བུ་མྱོང་འགྱུར་ཐུན་མོང་མིན་པའི་ལས་གཉིས་སོ། །དྲུག་པ་ནི། གཅིག་ཏུ་དཀར་བ་ཞེས་པ་དད་པས་བླ་མ་མཆོད་པ་ལྟ་བུ་བསམ་པ་དང་སྦྱོར་བ་གཉིས་ཀ་རིགས་མཐུན་གཅིག་ཏུ་དཀར་བས་དགེ་བའི་ལས་ལམ་རྫོགས་པ། གཅིག་ཏུ་གནག་པ་ཞེས་པ་གསོད་སེམས་ཀྱིས་སྲོག་གཅོད་པ་ལྟ་བུ་བསམ་སྦྱོར་གཉིས་ཀ་རིགས་མཐུན་གཅིག་ཏུ་གནག་པས་མི་དགེ་བའི་ལས་ལམ་རྫོགས་པ། འདྲེས་མ་ཞེས་པ་མང་པོ་སྐྱོབ་ཕྱིར་གསོད་པ་ལྟ་བུ་བསམ་པ་དཀར་ལ་སྦྱོར་བ་གནག་པ་དང༌། གསོད་ཕྱིར་སྦྱིན་པ་གཏོང་བ་ལྟ་བུ་བསམ་པ་གནག་ལ་སྦྱོར་བ་དཀར་བ་རྣམས་སོ། །</span></p>
			<p id="_idParaDest-296" class="tibetan-sabche1"><span class="tibetan-sabche">གསུམ་པ་འཐོབ་བྱ་འགོག་པའི་བདེན་པ་བཤད་པ་ལ་གཉིས། སྤྱི་དོན་མདོར་བསྟན། རང་བཞིན་གཏན་ལ་དབབ་པའོ། །</span><span class="tibetan-sabche">དང་པོ་༼སྤྱི་དོན་མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལམ་གྱིས་བྲལ་ཐོབ་འགོག་པ་དེ་བཞིན་ཉིད། །</span></p>
			<p class="tibetan-root-text_tibetan-root-text-last-line"><span class="tibetan-root-text">མེད་དགག་རྫས་གྲུབ་མ་གྲུབ་བྱེ་མདོས་འདོད། །</span></p>
			<p class="tibetan-commentary-non-indent"><span class="front-title">ལམ་བསྒོམས་པ་ལས་དྲི་མ་དང་བྲལ་བ་ཐོབ་པ་ནི་འགོག་པའམ་དེ་བཞིན་ཉིད་ཅེས་བྱ་སྟེ། དེའང་དགག་བྱ་དང་གྲངས་མཉམ་པའི་བཀག་པ་ཙམ་གྱི་མེད་དགག་རྫས་སུ་གྲུབ་པ་དང༌། གཉེན་པོ་བསྒོམས་པས་སྤང་བྱ་ནམ་མཁའ་ལ་འཇའ་ཡལ་བ་ལྟར་གྱུར་པའི་མེད་དགག་རྫས་སུ་མ་གྲུབ་པ་གཉིས་སུ་རིམ་བཞིན་བྱེ་སྨྲ་དང་མདོ་སྡེ་པས་འདོད་དོ། །</span></p>
			<p id="_idParaDest-297" class="tibetan-sabche1"><span class="tibetan-sabche">གཉིས་པ་༼རང་བཞིན་གཏན་ལ་དབབ་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རང་བཞིན་མཚན་ཉིད་ཟབ་སོགས་བཅུ་གཉིས་སོ། །</span></p>
			<p class="tibetan-commentary-non-indent"><span class="front-title">རང་བཞིན་ནི། ཆོས་མངོན་པ་ལས། </span><span class="tibetan-external-citations">འགོག་པའི་བདེན་པ་གང་ཞེ་ན།</span><span class="front-title"> </span><span class="tibetan-external-citations">མཚན་ཉིད་དང༌། ཟབ་པ་དང༌། བརྡ་དང༌། དོན་དམ་པ་དང༌། ཡོངས་སུ་མ་རྫོགས་པ་དང༌། ཡོངས་སུ་རྫོགས་པ་དང༌། རྒྱན་མེད་པ་དང༌། རྒྱན་དང་བཅས་པ་དང༌། ལྷག་མ་དང་བཅས་པ་དང༌། ལྷག་མ་མེད་པ་དང༌། ཁྱད་པར་འཕགས་པ་དང༌། རྣམ་གྲངས་ཀྱིས་ཀྱང་འགོག་པའི་བདེན་པ་བསྟན་པར་རིག་པར་བྱའོ། </span><span class="front-title">།ཞེས་པ་ལྟར་བཅུ་གཉིས་ཀྱི་སྒོ་ནས་རྒྱས་པར་བཤད་པ་ལྟར་ལས་འདིར་ངོ་ཏི་ཙམ་བཤད་ན། དེ་ལ་མཚན་ཉིད་ཀྱིས་བསྟན་པ་ཇི་ལྟ་བུ་ཞེ་ན། ཆོས་ཉིད་དེ་བཞིན་ཉིད་ལ་འགོག་པ་དང༌། ལམ་ཟག་མེད་ཀྱིས་འགོག་པ་དང༌། སྤང་བྱ་ཉོན་མོངས་མི་འབྱུང་ཞིང་འགོག་པ་སྟེ། དེའང་</span><span class="front-title">གཞི་གང་དུ་འགོག་པ་དང༌། ཐབས་གང་གིས་འགོག་པ་དང༌། དགག་བྱ་གང་འགོག་པ་རྣམས་ཡིན་ལ། མདོར་ན་ཆོས་དབྱིངས་རང་བཞིན་གྱིས་དག་པ་ལ་ལམ་བསྒོམས་པས་གློ་བུར་གྱི་དྲི་མ་འགག་པ་ནི་འགོག་པའི་མཚན་ཉིད་དོ། །ཟབ་པས་ཇི་ལྟ་བུ་ཞེ་ན། འདུ་བྱེད་ཟག་བཅས་དེ་དག་གི་འཇིག་པ་མ་ཡིན་དགག་དངོས་པོར་གྱུར་པ་ལས་འགོག་པ་དེ་གཞན་ཞེས་ཀྱང་མི་བྱ་སྟེ། གཞན་ཡིན་ན་ཆོས་ཅན་དང་ཆོས་ཉིད་མ་འབྲེལ་བར་འགྱུར་བས་སོ། །གཞན་མ་ཡིན་ཞེས་ཀྱང་མི་བྱ་སྟེ། དེ་དག་མཚན་ཉིད་མི་མཚུངས་ཤིང་མཚུངས་ན་འགོག་པའང་ཀུན་ནས་ཉོན་མོངས་པ་ཅན་དུ་འགྱུར་བས་སོ། །དེ་གཉིས་ཀ་ཡིན་ཞེས་ཀྱང་མི་བྱ་སྟེ། སྐྱོན་དེ་གཉིས་ཀར་འགྱུར་བས་སོ། །དེ་གཉིས་ཀ་མ་ཡིན་ཞེས་ཀྱང་མི་བྱ་སྟེ། སོ་སོ་རང་གིས་རིག་པར་བྱ་བ་ཡིན་པས་གཏན་ནས་མེད་པ་མ་ཡིན་པའོ། །དེ་ལྟར་མི་བྱ་བའི་རྒྱུ་མཚན་ཅིའི་ཕྱིར་ཞེ་</span><span class="front-title">ན་འགོག་པའི་བདེན་པ་ནི་མུ་བཞིའི་སྤྲོས་པ་མཐའ་དག་མེད་པའི་དབྱིངས་ཡིན་པའི་ཕྱིར་རོ། །བརྡས་ཇི་ལྟ་བུ་ཞེ་ན། འཇིག་རྟེན་པའི་ལམ་གྱིས་སྤང་བྱའི་ས་བོན་སྨད་ཅིང་མགོ་མནན་པས་འགོག་པ་གང་ཡིན་པ་སྟེ། དེ་ཙམ་ལའང་འགོག་པར་འདོགས་པ་འགོག་པ་དེའི་རྣམ་གྲངས་སུ་གཏོགས་པ་ལ་དགོངས་ནས།  མ་ལུས་པར་འགགས་པ་དེའི་ཡན་ལག་གམ་ཆ་ཤས་ཀྱིས་མྱ་ངན་ལས་འདས་པར་གསུངས་པའོ། །དོན་དམ་པས་ཇི་ལྟ་བུ་ཞེ་ན། འཇིག་རྟེན་ལས་འདས་པ་འཕགས་པའི་ཤེས་རབ་ཀྱིས་སྤང་བྱའི་ས་བོན་ཀུན་ཏུ་བཅོམ་སྟེ་སླར་མི་སྐྱེ་བའི་ཚུལ་གྱིས་འགོག་པ་གང་ཡིན་པའོ། །ཡོངས་སུ་མ་རྫོགས་པས་ཇི་ལྟ་བུ་ཞེ་ན། རྒྱུན་དུ་ཞུགས་པའི་འབྲས་བུས་བསྡུས་པའི་མཐོང་སྤང་ཐམས་ཅད་འགགས་པའམ། ལན་གཅིག་ཕྱིར་འོང་</span><span class="front-title">བའི་འབྲས་བུས་བསྡུས་པའི་འདོད་ཁམས་ཀྱི་སྒོམ་སྤང་དྲུག་འགག་པའམ། ཕྱིར་མི་འོང་བའི་འབྲས་བུས་བསྡུས་པའི་འདོད་ཁམས་ཀྱི་སྒོམ་སྤང་ཐམས་ཅད་འགགས་པ་ཡང་རུང་སྟེ་འཕགས་པ་སློབ་པ་རྣམས་ཀྱི་འགོག་པ་གང་ཡིན་པའོ། །ཡོངས་སུ་རྫོགས་པས་ཇི་ལྟ་བུ་ཞེ་ན། དགྲ་བཅོམ་པའི་འབྲས་བུས་བསྡུས་པ་འཕགས་པ་མི་སློབ་པ་རྣམས་ཀྱི་སྤང་བྱ་མ་ལུས་པ་ཟད་པའི་འགོག་པ་གང་ཡིན་པའོ། །རྒྱན་མེད་པས་ཇི་ལྟ་བུ་ཞེ་ན། ཤེས་རབ་ཀྱིས་ཉོན་སྒྲིབ་ཙམ་ལས་རྣམ་པར་གྲོལ་བའི་དགྲ་བཅོམ་པ་རྣམས་ཀྱི་འགོག་པ་གང་ཡིན་པ་སྟེ་མངོན་ཤེས་སོགས་ཀྱི་རྒྱན་མེད་པའོ། །རྒྱན་དང་བཅས་པས་ཇི་ལྟ་བུ་ཞེ་ན། ཉོན་མོངས་པ་དང་སྙོམས་འཇུག་གི་སྒྲིབ་པ་གཉིས་ཀའི་ཆ་ལས་རྣམ་པར་གྲོལ་བ་འཆི་འཕོ་དང་སྐྱེ་བ་རིག་པ་དང་སྔོན་དང་ཕྱི་མཐའ་དང་ཟག་ཟད་ཤེས་པའི་རིག་པ་གསུམ་དང་མངོན་ཤེས་དྲུག་སོགས་ཡོན་ཏན་</span><span class="front-title">བརྒྱད་དང་ལྡན་པའི་དགྲ་བཅོམ་པ་རྣམས་ཀྱི་འགོག་པ་གང་ཡིན་པའོ། །ལྷག་མ་དང་བཅས་པ་ཇི་ལྟ་བུ་ཞེ་ན། ཉོན་མོངས་ཐམས་ཅད་སྤངས་ཀྱང་ཚེ་མ་འཕོས་པས་སྔར་གྱི་རྣམ་སྨིན་ཕུང་པོ་འདོད་གཟུགས་ན་ལྔ་དང་གཟུགས་མེད་ན་བཞིའི་ལྷག་མ་དང་བཅས་པའི་འགོག་པ་གང་ཡིན་པའོ། །ལྷག་མ་མེད་པས་ཇི་ལྟ་བུ་ཞེ་ན། ཉོན་མོངས་ཐམས་ཅད་སྤངས་ཤིང་ཚེ་འཕོས་པས་རྣམ་སྨིན་ཕུང་པོའི་ལྷག་མ་མེད་པའི་འགོག་པ་གང་ཡིན་པའོ། །ཁྱད་པར་དུ་འཕགས་པས་ཇི་ལྟ་བུ་ཞེ་ན། སངས་རྒྱས་བྱང་སེམས་རྣམས་ཀྱི་ཤེས་རབ་དང་སྙིང་རྗེ་ལ་བརྟེན་ནས་སྲིད་ཞིའི་མཐའ་གཉིས་ལ་མི་གནས་པའི་མྱང་འདས་ཀྱིས་བསྡུས་པའི་འགོག་པ་གང་ཡིན་པ་སྟེ། སེམས་ཅན་ཐམས་ཅད་ལ་མཐར་ཐུག་གི་ཕན་པ་དང་གནས་སྐབས་ཀྱི་བདེ་བའི་རྒྱུར་ཉེ་བར་གནས་པའི་ཕྱིར་རོ། །རྣམ་གྲངས་ཀྱིས་ཇི་ལྟ་བུ་ཞེ་ན། མ་ལུས་པར་སྤངས་པ་</span><span class="front-title">དང༌། ངེས་པར་སྤངས་པ་དང༌། བྱང་བར་གྱུར་པ་དང༌། ཟད་པ་དང༌། འདོད་ཆགས་དང་བྲལ་བ་དང༌། འགོག་པ་དང༌། རྣམ་པར་ཞི་བ་དང༌། ནུབ་པ་ཞེས་བྱ་བའི་མིང་གི་རྣམ་གྲངས་དུ་མ་དང་ལྡན་པའོ། །ཞེས་པ་ལྟར་རོ། །</span></p>
			<p id="_idParaDest-298" class="tibetan-sabche1"><span class="tibetan-sabche">བཞི་པ་བསྟེན་བྱ་ལམ་གྱི་བདེན་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གང་ལ་ཞུགས་ནས་གོ་འཕང་བགྲོད་བྱེད་ལམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཚོགས་སྦྱོར་མཐོང་སྒོམ་མི་སློབ་ལྔ་ཡིས་བསྡུས། །</span></p>
			<p class="tibetan-commentary-non-indent"><span class="front-title">གང་ལ་བརྟེན་པའམ་ཞུགས་ནས་མྱ་ངན་ལས་འདས་པའི་གོ་འཕང་སྒྲུབ་པར་བྱེད་པའི་ཐབས་དེ་ནི་ལམ་གྱི་ངོ་བོ་ཡིན་ལ། དེ་ལ་ཐེག་པ་ཆེ་ཆུང་རྣམས་ནས་དབྱེ་བསྡུ་མང་དུ་བཤད་ཀྱང༌། ཚོགས་ལམ། སྦྱོར་ལམ། མཐོང་ལམ། སྒོམ་ལམ། མི་སློབ་</span><span class="front-title">པའི་ལམ་ལྔ་ཡིས་ཐམས་ཅད་བསྡུས་པ་ཤེས་པར་བྱའོ། །འདི་དག་གི་རྣམ་གཞག་རྒྱས་པ་འོག་ཏུ་ལམ་བཤད་པའི་སྐབས་སུ་འབྱུང་བར་འགྱུར་རོ། །</span></p>
			<p id="_idParaDest-299" class="tibetan-sabche1"><span class="tibetan-sabche">གསུམ་པ་སྤྱི་མཚན་བསྡུས་ཏེ་བསྟན་པ་ལ་བཞི། སྡུག་ཀུན་འགོག་ལམ་མོ། །དང་པོ་༼སྡུག་བདེན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">མི་རྟག་སྡུག་བསྔལ་སྟོང་པ་བདག་མེད་པ། །</span></p>
			<p class="tibetan-commentary-non-indent"><span class="front-title">སྡུག་བདེན་སྤྱིའི་མཚན་ཉིད་བསྡུ་ན། མི་རྟག སྡུག་བསྔལ། སྟོང་པ། བདག་མེད་པ་བཞི་སྟེ། དེའང་གང་འདུས་བྱས་ཡིན་པ་དེ་མི་རྟག་པའི་མཚན་ཉིད་ཅན་དང༌། གང་མི་</span><span class="front-title">རྟག་པ་དེ་སྡུག་བསྔལ་བའི་མཚན་ཉིད་ཅན་དང༌། གང་སྡུག་བསྔལ་བ་དེ་སྟོང་པའི་མཚན་ཉིད་ཅན་དང༌། གང་སྟོང་པ་དེ་བདག་མེད་པའི་མཚན་ཉིད་ཅན་ནོ། །ཞེས་རྣལ་འབྱོར་པ་རྣམས་རྣམ་པ་འདི་བཞིས་དཔྱད་པར་བྱ་བའོ། །དེ་བཞིའི་ངེས་ཚིག་གམ་སྒྲའི་དོན་ནི། མཛོད་འགྲེལ་ལས། </span><span class="tibetan-external-citations">དེ་ལ་རྐྱེན་ལ་རག་ལུས་པའི་ཕྱིར་མི་རྟག་པའོ། །གནོད་པའི་བདག་ཉིད་ཡིན་པའི་ཕྱིར་སྡུག་བསྔལ་བའོ། །བདག་གིར་ལྟ་བའི་མི་མཐུན་པའི་ཕྱོགས་ཀྱིས་སྟོང་པའོ། །བདག་ཏུ་ལྟ་བའི་མི་མཐུན་པའི་ཕྱོགས་ཀྱིས་བདག་མེད་པའོ།</span><span class="front-title"> །ཞེས་སོ། །རྣམ་པ་དེ་བཞི་ཁོང་དུ་ཆུད་པ་ན། རྟག་པ་དང་བདེ་བ་དང་བདག་གིར་དང་བདག་ཏུ་ལྟ་བ་རྣམས་ཀྱི་གཉེན་པོར་འགྱུར་བ་ཡིན་ནོ། །</span></p>
			<p id="_idParaDest-300" class="tibetan-sabche1"><span class="tibetan-sabche">གཉིས་པ་༼ཀུན་བདེན་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྒྱུ་དང་ཀུན་འབྱུང་རབ་སྐྱེ་རྐྱེན་དང་ནི། །</span></p>
			<p class="tibetan-commentary-non-indent"><span class="front-title">ཀུན་འབྱུང་གི་སྤྱི་མཚན་རྒྱུ་དང༌། ཀུན་འབྱུང༌། རབ་སྐྱེ། རྐྱེན་བཞི་སྟེ། དེའང་ལས་དང་ཉོན་མོངས་པ་དེ་དག་ཀྱང་སྲིད་པ་སྐྱེ་བ་ཕྱི་མ་འགྲུབ་པའི་བག་ཆགས་ས་བོན་འཇོག་པའི་བྱེད་རྒྱུ་ཡིན་པའི་ཕྱིར་མཚན་ཉིད་ཅན་དུ་དང༌། སེམས་ཅན་ལས་ཀྱི་བག་ཆགས་བསགས་པ་དེ་དང་དེ་དག་ལྷ་ལ་སོགས་པའི་སེམས་ཅན་གྱི་རིགས་དྲུག་པོ་དེ་དང་དེར་ནང་ཕན་ཚུན་ཆ་བྱད་དང་རིགས་འདྲ་བར་འབྱུང་བའི་བྱེད་རྒྱུ་ཡིན་པའི་ཕྱིར་ཀུན་འབྱུང་བའི་མཚན་ཉིད་ཅན་དུ་དང༌། སོ་སོ་རང་རང་གི་རྒྱུ་ཐ་དད་དུ་ངེས་པར་འབྱུང་བ་དང་འགྲོ་བ་དང་སྐྱེ་གནས་ལ་སོགས་པ་རྣམ་པ་ཐ་དད་དུ་འབྱུང་</span><span class="front-title">བ་དང་འགྲོ་བའི་མཆོག་ཏུ་སྲིད་པའི་རྩེ་མོར་འབྱུང་བའི་བྱེད་རྒྱུ་ཡིན་པའི་ཕྱིར་རབ་ཏུ་སྐྱེ་བའི་མཚན་ཉིད་ཅན་དུ་དང༌། སྔར་མ་ཐོབ་པའི་ལུས་གཞན་དང་གཞན་ཐོབ་པ་དང་ཐོབ་ཟིན་པའི་ལུས་གཞན་དང་གཞན་དུ་འདའ་བའི་བྱེད་རྒྱུ་ཡིན་པའི་ཕྱིར་རྐྱེན་གྱི་མཚན་ཉིད་ཅན་དུ་རིག་པར་བྱ་བ་རྣམས་སོ། །དེ་བཞིའི་ངེས་ཚིག་ནི། མཛོད་འགྲེལ་ལས། </span><span class="tibetan-external-citations">ས་བོན་གྱི་ཆོས་ཀྱི་ཚུལ་གྱིས་རྒྱུའོ། །འབྱུང་བའི་ཚུལ་གྱིས་ཀུན་འབྱུང་བའོ། །འབྲེལ་བའི་ཚུལ་གྱིས་རབ་ཏུ་སྐྱེ་བའོ། །མངོན་པར་སྒྲུབ་པའི་ཚུལ་གྱིས་ན་རྐྱེན་ཏེ། དཔེར་ན་འཇིམ་པའི་གོང་བུ་དང་ཐལ་ཞར་དང་འཁོར་ལོ་དང་ཐི་གུ་དང་ཆུ་རྣམས་འདུས་པ་ལས་བུམ་པ་མངོན་པར་སྒྲུབ་པ་དེ་བཞིན་ནོ།</span><span class="front-title"> །ཞེས་སོ། །དེ་དག་ཀྱང་རྒྱུ་མེད་དང༌། རྒྱུ་གཅིག་པུ་དང༌། རྒྱུ་འགྱུར་བ་དང༌། བློ་སྔར་བཏང་བར་བྱ་བ་སྤྱད་པའི་ལོག་ལྟའི་གཉེན་པོར་འགྱུར་བ་ཡིན་ནོ། །</span></p>
			<p id="_idParaDest-301" class="tibetan-sabche1"><span class="tibetan-sabche">གསུམ་པ་༼འགོག་བདེན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">འགོག་པ་ཞི་བ་གྱ་ནོམ་ངེས་པར་འབྱུང༌། །</span></p>
			<p class="tibetan-commentary-non-indent"><span class="front-title">འགོག་པའི་སྤྱི་མཚན་འགོག་པ། ཞི་བ། གྱ་ནོམ། ངེས་འབྱུང་བཞི་སྟེ། དེ་ལ་འགོག་པ་ནི་སྡུག་བསྔལ་འབྱུང་བའི་རྒྱུ་ཉོན་མོངས་པ་རྣམས་དང་བྲལ་བའི་མཚན་ཉིད་ཅན་དང༌། ཞི་བ་ནི་མ་ཞི་བར་བྱེད་པ་འདུ་བྱེད་སྡུག་བསྔལ་ཉེར་ལེན་གྱི་ཕུང་པོ་རྣམས་དང་བྲལ་བའི་མཚན་ཉིད་ཅན་དང༌། གྱ་ནོམ་ནི་ཉོན་མོངས་པ་དང་བྲལ་བས་གཙང་བ་དང་སྡུག་བསྔལ་དང་བྲལ་བས་བདེ་བའི་དངོས་པོ་ཡིན་པའི་མཚན་ཉིད་ཅན་དང༌། </span><span class="front-title">ངེས་འབྱུང་ནི་སླར་མི་ལྡོག་པར་སོང་བས་རྟག་པ་དང་དོན་དམ་པར་དགེ་བས་གཞན་ལ་ཕན་པའི་གཞི་ཡིན་པའི་མཚན་ཉིད་ཅན་རྣམས་སུ་རིག་པར་བྱ་བའོ། །དེ་བཞིའི་ངེས་ཚིག་ནི། མཛོད་འགྲེལ་ལས། </span><span class="tibetan-external-citations">འབྲེལ་བ་མེད་པས་འབྲེལ་བ་ཞིག་པའི་ཕྱིར་འགོག་པའོ། །འདུས་བྱས་ཀྱི་མཚན་ཉིད་གསུམ་དང་བྲལ་བའི་ཕྱིར་ཞི་བའོ། །དགེ་བའི་ཕྱིར་གྱ་ནོམ་པའོ། །ཡིད་བརྟན་པའི་མཆོག་ཡིན་པའི་ཕྱིར་ངེས་པར་འབྱུང་བའོ།</span><span class="front-title"> །ཞེས་སོ། །དེ་བཞི་བསྒོམས་པས། ཐར་པ་མེད་དོ། །སྡུག་བསྔལ་ལ་ཐར་བ་ཡིན་ནོ། །བསམ་གཏན་གྱི་བདེ་བ་ནི་གྱ་ནོམ་པའོ། །ཐར་པ་ནི་གཏན་དུ་བ་མ་ཡིན་ནོ་སྙམ་པའི་ལོག་པར་ལྟ་བ་ལས་ངེས་པར་འབྱུང་བ་ཡིན་ནོ། །</span></p>
			<p id="_idParaDest-302" class="tibetan-sabche1"><span class="tibetan-sabche">བཞི་པ་༼ལམ་བདེན་༽</span><span class="tibetan-sabche">ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ལམ་རིགས་སྒྲུབ་དང་ངེས་འབྱིན་སྤྱི་མཚན་ནོ། །</span></p>
			<p class="tibetan-commentary-non-indent"><span class="front-title">ལམ་གྱི་སྤྱི་མཚན། ལམ། རིགས་པ། སྒྲུབ་པ། ངེས་པར་འབྱིན་པ་བཞི། དེ་ལ་ལམ་ནི། </span><span class="tibetan-external-citations">མཱརྒ་འཚོལ་བ་ལའོ།</span><span class="front-title"> །ཞེས་པའི་བྱིངས་ལས་བསྒྲུབས་པས་ཆོས་ཀྱི་དབྱིངས་དེ་ཁོ་ནའི་དོན་འཚོལ་ཞིང་རྟོགས་པར་བྱེད་པའི་མཚན་ཉིད་ཅན་དང༌། རིགས་པ་ནི་རིགས་པ་མ་ཡིན་པ་ཉོན་མོངས་པའི་གཉེན་པོ་བྱེད་པའི་མཚན་ཉིད་ཅན་དང༌། སྒྲུབ་པ་ནི་འདུས་བྱས་རྟག་པར་འཛིན་པ་ལ་སོགས་པའི་ཕྱིན་ཅི་ལོག་ལས་བཟློག་ནས་དེ་ཁོ་ན་ཉིད་རྟོགས་པ་ལ་འཇོག་ཅིང་སེམས་ཕྱིན་ཅི་མ་ལོག་པར་སྒྲུབ་པའི་མཚན་ཉིད་ཅན་དང༌། ངེས་པར་འབྱིན་པ་ནི་འདུས་མ་བྱས་ཤིང་རྟག་པ་གཏན་དུ་བའི་མྱ་</span><span class="front-title">ངན་ལས་འདས་པའི་གནས་སུ་འགྲོ་བའི་མཚན་ཉིད་ཅན་རྣམས་སུ་ཤེས་པར་བྱའོ། །དེ་བཞིའི་ངེས་ཚིག་ནི། མཛོད་འགྲེལ་ལས། </span><span class="tibetan-external-citations">བགྲོད་པའི་དོན་གྱིས་ལམ་མོ། །རིགས་པ་དང་ལྡན་པའི་ཕྱིར་རིགས་པའོ། །ཡང་དག་པར་སྒྲུབ་པའི་དོན་གྱིས་སྒྲུབ་པའོ། །ཤིན་ཏུ་ཡང་དག་པར་འདའ་བར་བྱེད་པའི་ཕྱིར་ངེས་པར་འབྱིན་པར་བྱེད་པའོ།</span><span class="front-title"> །ཞེས་སོ། །དེ་བཞི་བསྒོམས་པས། ལམ་མེད་དོ། །ལམ་འདི་ངན་ནོ། །གཞན་ཡང་ལམ་ཡིན་ནོ། །ལམ་འདིའང་ལྡོག་གོ་སྙམ་དུ་ལོག་པར་དཔྱད་པའི་ལྟ་བའི་གཉེན་པོར་འགྱུར་བ་ཡིན་ནོ། །བདེན་བཞིའི་རྣམ་པར་གཞག་པ་འདི་དག་ཐེག་པ་ཐུན་མོང་གི་ཤེས་བྱར་ཡང་འགྱུར་བས་ན་ཀུན་བཏུས་ལས་ཀྱང་རྣམ་གྲངས་འགའ་ཞིག་བཏུས་པ་ཡིན་ཅིང༌། སྤྱིར་ཀུན་བཏུས་ཉིད་ཀྱང་རྗེ་བཙུན་གྲགས་པས་ནི་མདོ་སྡེ་པའི་གཞུང་ཡིན་པར་ལྗོན་ཤིང་ལས་ཞིབ་པར་གསུངས་སོ། །</span></p>
			<p id="_idParaDest-303" class="tibetan-sabche1"><span class="tibetan-sabche">གསུམ་པ་བསྲུང་བྱའི་སྡོམ་པ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བསྲུང་བྱའི་སྡོམ་པ་ངེས་འབྱུང་སོ་ཐར་ཁྲིམས། །</span></p>
			<p class="basic-paragraph" lang="en-US" xml:lang="en-US"><span class="tibetan-commentary1">ཉན་ཐོས་སྡེ་གཉིས་རང་རྒྱལ་དང་བཅས་པས་བསྲུང་པར་བྱ་བའི་སྡོམ་པ་ནི་ངེས་འབྱུང་གི་བསམ་པས་ཀུན་ནས་བསླངས་པའི་གཞན་གནོད་གཞིར་བཅས་སྤོང་བའི་སེམས་པ་མཚུངས་ལྡན་དང་བཅས་པའི་སོ་སོ་ཐར་བའི་ཚུལ་ཁྲིམས་ཏེ། དེའི་ཚུལ་ཞིབ་པར་གོང་དུ་བཤད་ཟིན་ཏོ། །འདི་དག་ཏུ་མཚུངས་པར་ལྡན་ཚུལ་ལ་མངོན་པ་གོང་འོག་གཉིས་བཞེད་པ་མི་འདྲའོ། །</span></p>
			<p id="_idParaDest-304" class="tibetan-sabche1"><span class="tibetan-sabche">བཞི་པ་རྟོགས་བྱའི་ལྟ་བ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ལྟ་བ་གང་ཟག་བདག་མེད་གཙོ་བོར་རྟོགས། །</span></p>
			<p class="tibetan-commentary-non-indent"><span class="front-title">ཉན་ཐོས་པས་ལྟ་བ་ནི་གང་ཟག་གི་བདག་མེད་གཙོ་བོར་རྟོགས་པ་ཡིན་ཏེ། དེའང་མུ་སྟེགས་བྱེད་ཀྱིས་བཏགས་པའི་གང་ཟག་གི་བདག་རྟག་པ་གཅིག་པུ་གཙང་བ་བྱེད་པ་པོ་རང་དབང་ཅན་ཞེས་པ་དེ་མེད་པའོ། །དེ་ལྟ་བུའི་གང་ཟག་གི་བདག་ཡོད་པར་འཛིན་པའི་བློ་འཁྲུལ་བ་ཡིན་ཏེ། ཡུལ་མེད་པའི་བློ་ཡིན་པའི་ཕྱིར། ཐག་ཁྲ་ལ་སྦྲུལ་དུ་འཛིན་པ་བཞིན་ནོ། །དེའང་ཕུང་པོ་ནི་གང་ཟག་གི་བདག་མ་ཡིན་ཏེ། མི་རྟག་པ་དང་དུ་མ་དང་མི་གཙང་བ་ཡིན་ཞིང་བྱེད་པ་པོ་མིན་ལ་གཞན་དབང་དུ་གྱུར་པའི་ཕྱིར། ཕུང་པོ་ལས་གཞན་དུའང་གང་ཟག་གི་བདག་མེད་དེ། གང་ཟག་ནི་ཕུང་པོའི་རྒྱུན་རྒྱུ་ལས་དང་ཉོན་མོངས་པས་གང་ཞིང་ཟག་པ་ལ་བཏགས་ནས་བཞག་པའི་ཕྱིར། གཞན་ཡང༌། མཛོད་ལས། </span><span class="tibetan-external-citations">བདག་མེད་ཕུང་པོ་ཙམ་ཉིད་དོ།</span><span class="front-title"> །ཞེས་པ་</span><span class="front-title">ལྟར། གང་ཟག་གི་བདག་ཏུ་འཛིན་པའི་བློ་ནི་ཕུང་པོའི་རྒྱུན་ཙམ་ལ་དམིགས་ནས་སྐྱེ་བའི་ཕྱིར། འདིར་གཙོ་བོའི་སྒྲས། རྒྱན་སྟུག་དང་ལང་གཤེགས་སོགས་ལས་ཉན་རང་གིས་ཆོས་ཀྱི་བདག་མེད་པ་མ་རྟོགས་པར་གསུངས་པ་ནི་བསྒོམས་པས་མངོན་སུམ་དུ་མ་བྱས་པ་ལ་དགོངས་ཤིང༌། ཁ་ཅིག་ཏུ་བདག་མེད་གཉིས་ཀ་རྟོགས་པར་བཤད་པ་ནི། ཐོས་པ་དང་བསམ་པ་དང་འདྲིས་པའི་ཤེས་བཞིན་དེས་ཁམས་གསུམ་ན་སྤྱོད་པའི་ཉོན་མོངས་པ་སྤོང་བའི་གྲོགས་བྱེད་པ་ལ་དགོངས་པས་སོ། །དེས་ན་ཉན་རང་གིས་ཆོས་ཀྱི་བདག་མེད་རྟོགས་པར་བཞེད་པ་ཀླུ་སྒྲུབ་ཡབ་སྲས་དང༌། མ་རྟོགས་པར་བཞེད་པ་ཐོགས་མེད་སྐུ་མཆེད་ཀྱི་དགོངས་པ་ཡིན་པར་བོད་ཀྱི་མཁས་པ་ཁ་ཅིག་གིས་བཞེད་ཅིང༌། དེ་དག་གིས་ཉན་རང་རྣམས་བདག་མེད་གཉིས་ཀ་རྟོགས་པར་འདོད་དོ། །</span></p>
			<p id="_idParaDest-305" class="tibetan-sabche1"><span class="tibetan-sabche">ལྔ་པ་འཐོབ་བྱའི་འབྲས་བུ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མྱང་འདས་མི་སྐྱེའི་ཆོས་ཅན་འདུས་མ་བྱས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མ་ཡིན་དགག་དང་མེད་དགག་བྱེ་མདོས་འདོད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལྷག་བཅས་འདུས་བྱས་མ་བྱས་བརྒྱད་ཅུ་དགུ། །</span></p>
			<p class="tibetan-root-text_tibetan-root-text-last-line"><span class="tibetan-root-text">འབྲས་བུ་བཞི་དང་ལྷག་མེད་རྒྱུན་ཆད་དོ། །</span></p>
			<p class="tibetan-commentary-non-indent"><span class="front-title">ཐེག་པ་གསུམ་གའི་འཐོབ་བྱའི་འབྲས་བུ་མྱང་འདས་སུ་མཚུངས་ཀྱང༌། འདིར་འགོག་པའི་མྱང་འདས་ཏེ། དེའི་ངོ་བོ་ནི། རིག་པ་དྲུག་ཅུ་པའི་འགྲེལ་པ་ལས། </span><span class="tibetan-external-citations">འོན་ཀྱང་རྒྱུ་དང་རྐྱེན་ལས་དང་ཉོན་མོངས་པ་མ་ཚང་བ་ལས་གཟུགས་ལ་སོགས་པའི་མཚན་ཉིད་དངོས་པོའི་རང་གི་ངོ་བོ་སླར་མི་སྐྱེ་བ་གང་ཡིན་པ་དེ་མྱ་ངན་ལས་འདས་</span><span class="tibetan-external-citations">པའོ།</span><span class="front-title"> །ཞེས་ཉན་ཐོས་པའི་འདོད་པ་ཕྱོགས་སྔར་མཛད་པ་ལྟར་འདོད་ལ། དེའང་འདུས་བྱས་འདུས་མ་བྱས་གཉིས་ལས་འདུས་མ་བྱས་སོ། །དེ་ལ་ཁ་ཆེ་བྱེ་སྨྲས་འདུས་མ་བྱས་གསུམ། ཡུལ་དབུས་ཀྱི་བྱེ་སྨྲ་རྣམས་དེ་བཞིན་ཉིད་བསྣན་ནས་བཞིར་འདོད་པར་བཤད་ཅིང༌། དེ་བཞི་ལས། བྱེ་བྲག་སྨྲ་བས་ལྷག་བཅས་བརྟགས་འགོག་དང་ལྷག་མེད་བརྟགས་མིན་འགོག་ཏུ་འདོད་པ་དང༌། མདོ་སྡེ་པས་ཉོན་མོངས་པ་མེད་པ་བརྟགས་འགོག་དང་ཕུང་པོ་མེད་པ་བརྟགས་མིན་འགོག་ཏུ་འདོད་པར་ཐུབ་པ་དགོངས་གསལ་ལས་བཤད་ཅིང༌། གཉིས་ཀ་འདུས་མ་བྱས་སུ་མཐུན་པ་ལ་ཁྱད་པར་ནི་བྱེ་བྲག་སྨྲ་བས་མ་ཡིན་དགག་དང༌། མདོ་སྡེ་པས་མེད་དགག་ཏུ་འདོད་པར་མཛོད་འགྲེལ་ལས་བཤད། དེ་དག་གི་དོན་ཡང་བྱེ་སྨྲ་ནི་རྫས་སུ་ཡོད་པར་སྨྲ་བ་སྟེ་དངོས་པོ་ཡོད་པར་འདོད་པའོ། །མདོ་སྡེ་པ་ནི་རྫས་སུ་མེད་པར་སྨྲ་བ་སྟེ་དངོས་པོ་</span><span class="front-title">མེད་པར་འདོད་པའོ། །འདི་ལ་ལྷག་བཅས་དང་ལྷག་མེད་གཉིས་སུ་བཞག་པའི་ལྷག་བཅས་ནི། ཉོན་མོངས་པ་མ་ལུས་པར་སྤངས་ཀྱང་ཕུང་པོའི་རྒྱུན་མ་ཆད་པ་སྟེ། དེའང་འདུས་བྱས་བརྒྱད་ཅུ་རྩ་དགུ་དང་འདུས་མ་བྱས་བརྒྱད་ཅུ་རྩ་དགུའམ། དགེ་སྦྱོང་གི་འབྲས་བུ་བཞི་ཡིན་པ་དང༌། ལྷག་མེད་ནི། དགྲ་བཅོམ་པ་ཉོན་མོངས་པ་མ་ལུས་པར་སྤངས་པ་ཚེའི་འདུ་བྱེད་བཏང་ཞིང་ཕུང་པོའི་རྒྱུན་ཆད་པས་སྡུག་བསྔལ་ལམ་ཕུང་པོའི་ལྷག་མ་ཅུང་ཟད་ཀྱང་མ་ལུས་པ་མར་མེ་ཤི་བ་ལྟ་བུའོ། །དགྲ་བཅོམ་པ་གྲོངས་ཕན་ཆད་རིག་པ་ཕྱི་མ་མཚམས་མི་སྦྱོར་བར་ཉན་ཐོས་སྡེ་གཉིས་ཀ་འདོད་དོ། །</span></p>
			<p id="_idParaDest-306" class="tibetan-sabche1"><span class="tibetan-sabche">དྲུག་པ་རབ་ཏུ་དབྱེ་བ་ལ་གསུམ། གྲུབ་མཐའི་སྒོ་ནས། སྡེ་པའི་སྒོ་ནས། འབྲས་བུའི་སྒོ་ནས་དབྱེ་བའོ། །དང་པོ་༼གྲུབ་མཐའི་སྒོ་ནས་༽ལ་གཉིས། དབྱེ་བ་དངོས། དེའི་འདོད་པ་བརྗོད་པའོ། །</span><span class="tibetan-sabche">དང་པོ་༼དབྱེ་བ་དངོས་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གྲུབ་མཐའ་བྱེ་བྲག་སྨྲ་དང་མདོ་སྡེ་པ། །</span></p>
			<p class="tibetan-commentary-non-indent"><span class="front-title">ཉན་ཐོས་ཀྱི་ཐེག་པ་ལ་རང་རང་གི་ཞེ་འདོད་ཀྱིས་བཏགས་པའི་གྲུབ་མཐའ་མི་འདྲ་བའི་ཁྱད་པར་ཕྲ་མོ་མང་དུ་ཡོད་ཀྱང༌། རགས་པ་གཙོ་ཆེ་བའི་སྒོ་ནས་ཕྱེ་བས་བྱེ་བྲག་ཏུ་སྨྲ་བ་དང་མདོ་སྡེ་པ་གཉིས་སུ་བྱུང་ལ། དེའང་གནས་བརྟན་བྱང་བཟང་གིས། </span><span class="tibetan-external-citations">དུས་གསུམ་དག་རྫས་ཀྱི་བྱེ་བྲག་ཏུ་ཡོད་པར་སྨྲ་བས་སམ། བྱེ་བྲག་ཏུ་བཤད་པ་ཆེན་པོའི་གཞུང་དང་མཐུན་པར་སྨྲ་བས་དེ་དག་ལ་དེ་སྐད་ཅེས་བྱའོ། །ཞེས་འབྱུང་ཞིང༌། སྡེ་པ་རྣམས་ལས་གཞི་ཐམས་ཅད་ཡོད་པར་སྨྲ་བའི་བྱེ་བྲག་ཡིན་པར་</span><span class="tibetan-external-citations">བཤད་དོ།</span><span class="front-title"> །མདོ་སྡེ་པ་ནི། སྔ་མ་དེ་ཉིད་ཀྱིས། </span><span class="tibetan-external-citations">འདི་ནི་སྒོ་དྲུག་པ་དང་འཕགས་པ་བཟང་པོ་སྤྱོད་པ་ལ་སོགས་པའི་མདོ་སྡེ་རྣམས་སྒྲ་ཇི་བཞིན་པར་ཁས་ལེན་ཅིང་མདོ་སྡེ་དེ་དག་གི་རྗེས་སུ་འབྲང་བས་མདོ་སྡེ་པ་སྟེ། མིང་གཞན་དཔེས་སྟོན་པ་ལ་མཁས་པས་དཔེ་སྟོན་པའོ།</span><span class="front-title"> །ཞེས་སོ། །</span></p>
			<p id="_idParaDest-307" class="tibetan-sabche1"><span class="tibetan-sabche">གཉིས་པ་འདོད་པ་བརྗོད་པ་ལ་གཉིས། འདོད་པ་མཐུན་པ་དང༌། མི་མཐུན་པའོ། །དང་པོ་༼འདོད་པ་མཐུན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཐུན་མོང་ཐེག་ཆེན་གསུང་རབ་ཁས་མི་ལེན། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྟག་གཅིག་བདག་སྤངས་བྱེད་པོ་ལས་སུ་སྨྲ། །</span></p>
			<p class="tibetan-commentary-non-indent"><span class="front-title">ཉན་ཐོས་སྡེ་གཉིས་ཀ་ཐུན་མོང་དུ་ཐེག་ཆེན་གྱི་གསུང་རབ་འཁོར་ལོ་བར་པ་དང༌། ཐ་མ་གཉིས་རྒྱལ་བའི་བཀའ་མ་ཡིན་ནོ་ཞེས་ཟེར་ཞིང་ཁས་མི་ལེན་ཏེ། འདི་ལྟར་ལོངས་སྐུ་རྟག་ཏུ་བཞུགས་པའི་ཕྱིར་དང༌། བྱང་སེམས་བདེ་བར་འགྲོ་བའི་ཕྱིར་དང༌། ཇི་སྐད་དུ། བདག་མེད་མཆོག་གི་བདག་ཐོབ་ནས། །ཞེས་བདག་མཆོག་འདོད་པའི་ཕྱིར་དང༌། ཉན་རང་ལྷག་མེད་དུ་ཞུགས་ཚར་བ་བསླངས་ནས་སླར་ཡང་འཚང་རྒྱ་དགོས་པའི་ཕྱིར་ཆོས་ཀྱི་སྡོམ་བཞི་དང་འགལ་བ་དང༌། སངས་རྒྱས་ཀྱི་བསྟན་པ་ལ་སྡེ་པ་བཅོ་བརྒྱད་ལས་མེད་པ་ལ་དེར་མ་འདུས་པའི་ཕྱིར་དང༌། ཐུན་</span><span class="front-title">མོང་གི་འདུལ་བ་ལ་མི་སྣང༌། མདོ་སྡེ་ལ་མི་འཇུག ཆོས་ཉིད་དང་འགལ་བའི་སྒོ་ནས་སྡེ་སྣོད་གསུམ་དུ་མ་འདུས་པའི་ཕྱིར། ཞེས་ཟེར་ལ། ཆོས་ཀྱི་བདག་དང་ཤེས་སྒྲིབ་མི་འདོད་པས་བདག་མེད་གཉིས་དང་སྒྲིབ་གཉིས། ཀུན་གཞི་དང་ཉོན་ཡིད་མི་འདོད་པས་རྣམ་ཤེས་ཚོགས་བརྒྱད། ཐེག་ཆེན་གྱི་མདོ་ཤིན་ཏུ་རྒྱས་པའི་སྡེ་སྣོད་མི་འདོད་པས་དེ་ནས་འབྱུང་བའི་ས་བཅུ། སངས་རྒྱས་ས་ལ་ལས་དང་སྡུག་བསྔལ་ལྷག་ཡོད་པའི་སྒོ་ནས་སྐྱོན་ཀུན་ཟད་དུ་མི་འདོད་པས་གནས་གྱུར། འོག་མིན་གྱི་ལོངས་སྐུ་མི་འདོད་པས་སྐུ་གསུམ་དང་ཡེ་ཤེས་བཞི་སོགས་མི་འདོད་ཅིང་ཁས་མི་ལེན་ནོ། །སྡེ་གཉིས་ཀས་གཞིའི་སྐབས་སུ། ཕྱི་རོལ་པས་བརྟགས་པའི་བདག་རྟག་པ་གཅིག་པུ་རང་དབང་ཅན་ལ་སོགས་པ་ནི་ཐག་པའི་སྦྲུལ་བཞིན་དུ་ཀུན་རྫོབ་</span><span class="front-title">ཏུའང་མི་འདོད་པ་དང༌། ཕྱྭ་དང་དབང་ཕྱུག་སོགས་སྣོད་བཅུད་བྱེད་པ་པོ་གཞན་མེད་པ་དང༌། </span><span class="tibetan-external-citations">འཇིག་རྟེན་སྣ་ཚོགས་ལས་ལས་སྐྱེས།</span><span class="front-title"> །ཞེས་གང་བྱེད་པ་པོ་ནི་ལས་སུ་འདོད་པ་དང༌། ཕུང་པོ་ལྔ། ཁམས་བཅོ་བརྒྱད། སྐྱེ་མཆེད་བཅུ་གཉིས། སྐྱེ་གནས་བཞི། འགྲོ་བ་ལྔ། ཁམས་དང་རེག་པ་དང་སེམས་པ་དང་རྣམ་པར་ཤེས་པའི་ཟས་ཏེ་ཟས་བཞི་སོགས་ཀྱིས་རབ་ཏུ་དབྱེ་བ་སོགས་མཐུན་པར་འདོད་དོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">གང་ལ་དམིགས་ན་ཟག་པ་རྒྱས་མིན་ཕྱིར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འདུས་བྱས་ཟག་བཅས་ལམ་བདེན་འདུས་མ་བྱས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཟག་མེད་ཆོས་ཡིན་གཞིག་དང་སེལ་བྱེད་ཀྱིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེར་འཛིན་འདོར་རུང་དངོས་དང་རྒྱུན་དག་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་རྫོབ་ཡོད་པ་དོན་དམ་དོན་བྱེད་མིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མི་འདོར་རྡུལ་ཕྲན་ཆ་མེད་སྐད་ཅིག་སེམས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དོན་དམ་ཡོད་པ་དེ་ལ་དོན་བྱེད་ཡིན། །</span></p>
			<p class="tibetan-commentary-non-indent"><span class="front-title">གཞིའི་ཤེས་བྱའི་གཙོ་བོ་ཟག་བཅས་དང་ཟག་མེད་ཀྱི་བདེན་གཉིས་འཇོག་ཚུལ་ཡང་མཐུན་ཏེ། ཆགས་བཅས་ཀྱི་བློ་གང་གིས་ཆོས་དེའི་རང་བཞིན་ཤེས་ནས་དེ་ལ་དམིགས་པས་ཟག་པ་ཉོན་མོངས་རྣམས་དམིགས་པ་དང་མཚུངས་ལྡན་ལྔ་པོ་གང་རུང་གི་སྒོ་ནས་རྒྱས་ཤིང་གནས་པར་འགྱུར་བ་དང༌། གང་ལ་དམིགས་ན་དེ་དག་རྒྱས་པར་མི་འགྱུར་བའི་ཕྱིར། རིམ་བཞིན་ལམ་བདེན་ལས་གཞན་པའི་འདུས་བྱས་མཐའ་དག་ཟག་བཅས་ཀྱི་མཚན་གཞི་དང༌། ལམ་བདེན་དང་འདུས་མ་བྱས་རྣམས་ནི་ཟག་མེད་ཆོས་ཀྱི་མཚན་གཞི་ཡིན་ནོ། །བདེན་གཉིས་ཀྱི་འཇོག་ཚུལ་ཡང༌། མཛོད་ལས། </span><span class="tibetan-external-citations">གང་ལ་བཅོམ་དང་བློ་ཡིས་གཞན། །བསལ་ན་དེ་བློ་མི་འཇུག་པ། །</span><span class="tibetan-external-citations">བུམ་ཆུ་བཞིན་དུ་ཀུན་རྫོབ་ཏུ། །ཡོད་དེ་དོན་དམ་ཡོད་གཞན་ནོ།</span><span class="front-title"> །ཞེས་ཏེ། ཆོས་གང་ལ་གཞིག་བྱེད་ཀྱིས་གཞིག་པ་དང༌། སེལ་བྱེད་ཀྱི་བློས་ཆ་གཞན་བསལ་བས་དེར་འཛིན་གྱི་བློ་འདོར་དུ་རུང་བ་ནི་ཀུན་རྫོབ་བདེན་པ་སྟེ། དེའང་སྣོད་བཅུད་སོགས་དངོས་པོ་རགས་པ་རྣམས་ནི་ཕྱོགས་ཆ་དང་བཅས་ཤིང་བློས་ཆ་གཞན་བསལ་དུ་རུང་བས་རྫུན་པ་དང༌། ལོ་ཟླ་ཞག་སོགས་དུས་གསུམ་དུ་རྣམ་པར་བརྟགས་པའི་རྒྱུན་ནི་ཆ་དབྱེ་བར་རུང་བས་མི་བདེན་པ་སྟེ། ཀུན་རྫོབ་ཡོད་པ་དེ་དག་དོན་དམ་པར་དོན་བྱེད་ནུས་པ་མ་ཡིན་ནོ། །ཆ་བསལ་བས་དེར་འཛིན་གྱི་བློ་མི་འདོར་བ་རྡུལ་ཕྲ་རབ་ནི་ཕྱོགས་ཀྱི་ཆ་མེད་པས་དངོས་པོ་རྩོམ་བྱེད་བདེན་པར་གྲུབ་པ་དང༌། ནང་འཛིན་པའི་སེམས་ཀྱང་སྐད་ཅིག་མ་དུས་ཀྱི་རྒྱུན་རྩོམ་བྱེད་དུ་ཡོད་པ་ནི་དོན་དམ་བདེན་པ་སྟེ། དོན་དམ་དུ་ཡོད་པ་དེ་དག་ནི་དེ་ལ་སྟེ་དོན་དམ་པར་དོན་བྱེད་ནུས་པའོ། །བུམ་པ་སོགས་ཀུན་རྫོབ་ཡིན་པའི་རྒྱུ་མཚན་ནི། བུམ་པ་སོགས་ཀྱིས་དོན་དམ་པར་དོན་བྱེད་མི་ནུས་ཏེ། དོན་དམ་པར་ཡུལ་རང་ངོས་ནས་དོན་བྱེད་</span><span class="front-title">ནུས་པ་དེ་ནི་རང་འཛིན་འཁྲུལ་མེད་སྐྱེས་པར་བྱེད་པའི་དོན་ཆོས་རང་གི་མཚན་ཉིད་ལ་འདོད་ན། བུམ་པ་སོགས་དེ་དག་བརྡ་སོགས་ནང་གི་ཡན་ལག་ལ་ལྟོས་པའི་བློ་གྲོས་ཀུན་རྫོབ་ཡིན་པའི་ཕྱིར། ཞེས་སོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">འདུས་བྱས་སྐྱེ་ཚུལ་ལམ་འབྲས་ཕལ་ཆེར་མཐུན། །</span></p>
			<p class="tibetan-commentary-non-indent"><span class="front-title">སྤྱིར་སེམས་སེམས་བྱུང་གི་མཚན་ཉིད་ཡུལ་གྱི་ངོ་བོ་དང་ཁྱད་པར་ཙམ་འཛིན་པ་དང༌། གཟུགས་ཅན་གྱི་འབྱུང་འགྱུར་འབྱུང་བ་ལས་དང༌། ཤེས་རིག་གི་རྫས་མཚུངས་ལྡན་ལྔས་མཚུངས་པ་དང༌། ལྡན་མིན་གྱི་དངོས་པོ་གནས་སྐབས་ཅན་གྱི་གཟུགས་སེམས་ལས་སྐྱེ་བ་སྟེ་འདུས་བྱས་ཀྱི་སྐྱེ་ཚུལ་རྣམས་དང༌། ལམ་དང་འབྲས་བུའི་སྐབས་སུ། ཡུལ་བླང་དོར་བདེན་པ་བཞིའི་མཚན་གཞི་དང༌། མཚན་ཉིད་ཀྱི་གཙོ་བོ་དང༌། ཡུལ་ཅན་ལ་ཚོགས་སྦྱོར་མཐོང་སྒོམ་མི་སློབ་ལམ་སྟེ་ལམ་ལྔ་དང༌། </span><span class="front-title">སྐྱེས་བུ་ཟུང་བཞི་དང་གང་ཟག་ཡ་བརྒྱད་ཀྱི་གྲངས་དང་སྤངས་རྟོགས་ཕལ་ཆེ་བ་དང༌། བྱང་ཆུབ་སེམས་དཔའ་དང་པོར་ཐུགས་བསྐྱེད་ཚུལ། བར་དུ་ཚོགས་བསགས་ཚུལ། མཐར་འཚང་རྒྱ་ཚུལ། དེའང་སྲིད་པ་ཐ་མ་པ་རྒྱལ་བུ་དོན་གྲུབ་ཀྱི་དུས་གྲངས་མེད་གསུམ་གྱི་ཚོགས་རྫོགས་ཀྱང་སོ་སྐྱེ་ཚོགས་ལམ་པ་འཆིང་བ་ཀུན་ལྡན་ཡིན་པ་དང༌། འོག་མིན་དུ་སངས་རྒྱས་པ་སོགས་མི་འདོད་པས། བྱང་ཆུབ་ཀྱི་ཤིང་དྲུང་དུ་སྲོད་ལ་བདུད་དཔུང་བྱེ་བ་ཕྲག་སོ་བདུན་བཏུལ་ནས། ཐོ་རེངས་སྦྱོར་ལམ་སྟན་གཅིག་པ་ནས་ཟད་མི་སྐྱེ་ཤེས་པའི་བར་གྱི་སྤངས་རྟོགས་ཐམས་ཅད་བདེན་བཞི་མི་རྟག་སོགས་བཅུ་དྲུག་རྟོགས་པའི་ལམ་ཁོ་ནས་ཐོབ་ཅིང༌། དེའི་སྔོན་དུ་རིང་འཕུར་སྐྱེས་དང་ལྷག་སྤྱོད་ལས་འཇིག་རྟེན་པའི་བསམ་གཏན་གྱི་མན་ངག་བླངས་ཏེ་ཅི་ཡང་མེད་མིན་ལས་འདོད་ཆགས་དང་བྲལ་ཟིན་པའི་ཆགས་བྲལ་སྔོན་</span><span class="front-title">སོང་གི་སངས་རྒྱས་ཡིན་པ་དང༌། དེ་བཞིན་དུ་དགེ་འདུན་ཉི་ཤུའི་སྤངས་རྟོགས་ཀྱི་འཇོག་ཚུལ་དང་སྤངས་རྟོགས་ལས་ཉམས་ཚུལ་ཕྲན་ཚེགས་ཙམ་མ་གཏོགས་ཕལ་ཆེ་བ་དང༌། བསམ་གཏན་བཞི་དང༌། གཟུགས་མེད་བཞི་དང་ཚད་མེད་བཞི་སོགས་ཀྱི་ཡོན་ཏན་ཕལ་ཆེ་བ་དང༌། སངས་རྒྱས་ཀྱི་ས་ན་སྔོན་ལས་ཀྱིས་འཕངས་པའི་རྣམ་སྨིན་གྱི་ཕུང་པོ་དང་ཟག་བཅས་ལས་ཀྱི་ལྷག་མ་སོགས་སྡུག་བསྔལ་གྱི་བདེན་པ་ཡོད་པ་དང༌། ཉན་རང་སངས་རྒྱས་ཏེ་ལྷག་མེད་ཀྱི་མྱང་འདས་གསུམ་ག་ཤིང་ཟད་ཀྱི་མེ་བཞིན་རིག་པ་རྒྱུན་ཆད་པ་རྣམས་ཀྱང་མཐུན་པར་འདོད་པ་ཡིན་ནོ། །</span></p>
			<p id="_idParaDest-308" class="tibetan-sabche1"><span class="tibetan-sabche">གཉིས་པ་འདོད་པ་མི་མཐུན་པ་ལ་གཉིས། བྱེ་སྨྲ་དང་མདོ་སྡེ་པའོ། །དང་པོ་༼བྱེ་སྨྲ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མི་མཐུན་བྱེ་སྨྲས་སྡེ་བདུན་བཀའ་རུ་འདོད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྡུལ་ཕྲན་ཆ་མེད་སིལ་བུ་བར་དང་བཅས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རིགས་མཐུན་བྱ་བ་གཅིག་བྱེད་ནེའུ་གསིང་བཞིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དབང་པོས་དོན་མཐོང་ཤེས་པས་དེ་ལ་འཛིན། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཟུང་འཛིན་རྒྱུ་འབྲས་ཕལ་ཆེར་དུས་མཉམ་སྐྱེ། །</span></p>
			<p class="tibetan-commentary-non-indent"><span class="front-title">བྱེ་མདོ་གཉིས་ཀྱི་གྲུབ་མཐའ་མི་མཐུན་པའི་ཁྱད་པར་མཛོད་ལས་མང་དུ་བྱུང་བ་ཆེ་ལོང་དུ་བསྡུས་ཏེ་བཤད་ན། བྱེ་བྲག་སྨྲ་བས་མངོན་པ་སྡེ་བདུན་མདོ་ལས་དངོས་སུ་གསུངས་པ་ཆེད་དུ་བརྗོད་པའི་ཚོམས་ལྟར་དགྲ་བཅོམ་པ་སོ་སོས་བསྡུས་པས་བཀའ་ཡིན་ཅེས་དང༌། ལུང་སོགས་ཆོས་ཀྱི་ཕུང་པོ་ནི་མིང་གི་ཕྲེང་བ་ལྡན་མིན་འདུ་བྱེད་ཀྱིས་བསྡུས་པར་འདོད། གཟུགས་ཀྱིས་བསྡུས་པ་རྣམས་ནི་འབྱུང་བ་དང་འབྱུང་འགྱུར་རམ་ཡང་ན་རྡུལ་ཕྲ་རབ་དང་བཅས་པ་ཡིན་ལ། ཕྲ་རབ་ཀྱིས་རགས་པ་རྩོམ་པ་ན་དབུས་རྡུལ་ལ་ཕྱོགས་དྲུག་གི་རྡུལ་གྱིས་བསྐོར་བ་ཡང་རྡུལ་</span><span class="front-title">ཕྲན་ཆ་མེད་སིལ་བུ་བར་སྟོང་དང་བཅས་པ་རྫས་སུ་གྲུབ་པ། རིགས་མཐུན་ཞིང་བྱ་བ་གཅིག་བྱེད་པ་ནི་གཡག་རྔ་དང་ནེའུ་གསིང་བཞིན་ཏེ། རྡུལ་ཕྲ་རབ་སིལ་བུ་སོ་སོར་གནས་ཀྱང་མི་འཇིག་པ་ནི་ལས་སམ་རླུང་གིས་བཟུང་བར་འདོད་པ་ལྟར། རགས་པ་ཡང་དེ་རྣམས་འཛིན་པར་བྱེད་པའི་རླུང་གིས་ཕྱོགས་གཅིག་ཏུ་བསྡུས་པ་དང༌། ཤེས་པས་ཡུལ་འཛིན་ཚུལ་ཡང༌། དབང་ཤེས་ཀྱིས་རང་ཡུལ་སྐམ་པས་ལྕགས་སྦྲམ་ལྟར་རྣམ་མེད་ཐུག་ཕྲད་རྗེན་ཆེར་དུ་འཛིན་ལ། དེའང་དབང་པོས་དོན་གྱི་རང་མཚན་མཐོང་ནས་ཤེས་པས་འཛིན་པ་དང༌། དེའང་འདས་པ་དང་མ་འོངས་པ་རྣམ་ཤེས་བསྐྱེད་པའི་བྱ་བ་མི་བྱེད་པའི་ཕྱིར་གཟུང་འཛིན་རྒྱུ་འབྲས་ཕལ་ཆེར་དུས་མཉམ་དུ་སྐྱེ་བར་འདོད་དོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">གཞི་ལྔ་དུས་གསུམ་མྱང་འདས་རྫས་ཡོད་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འདུས་མ་བྱས་རྟག་འགོག་བདེན་དངོས་པོར་སྨྲ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཤེས་པ་གཞན་རིག་ལ་སོགས་རྩ་བ་ནི། །</span></p>
			<p class="tibetan-root-text_tibetan-root-text-last-line"><span class="tibetan-root-text">གསུང་རབ་ལ་བརྟེན་ཆེ་བཞི་སོགས་ཀྱིས་ཕྱེས། །</span></p>
			<p class="tibetan-commentary-non-indent"><span class="front-title">ཤེས་བྱའི་གཞི་ལྔ། དུས་གསུམ་མྱང་འདས་རྣམས་དང༌། ཁྱད་པར་ལྡན་མིན་འདུ་བྱེད་རྣམས་གང་གི་གནས་སྐབས་ལ་བཞག་པའི་གནས་སྐབས་ཅན་ལས་དོན་གཞན་རང་རྐྱ་ཐུབ་པའི་རྫས་ཡོད་དང༌། འདུས་མ་བྱས་གསུམ་རྟག་པར་འདོད་ཅིང༌། དེའང་ངོ་བོས་མ་གྲུབ་པའི་ཤེས་བྱ་འཇོག་མ་ཤེས་ནས་ཡོངས་གཅོད་དུ་གྲུབ་པའི་རྫས་སམ་དངོས་པོར་ཁས་ལེན་གྱི། འདུས་མ་བྱས་དངོས་པོར་འདོད་པ་དང་དོན་བྱེད་ནུས་པའི་འདུས་བྱས་ཀྱི་དངོས་པོར་ནམ་ཡང་མི་འདོད་དེ། </span><span class="tibetan-external-citations">འདུས་མ་བྱས་ལ་དེ་དག་མེད།</span><span class="front-title"> །ཅེས་དེ་ལ་རྒྱུ་འབྲས་གཉིས་མེད་པར་འདོད་པའི་ཕྱིར་རོ། །ཡང་དགྲ་བཅོམ་ཉམས་ནས་ཕྱིར་འོང་སོགས་སུ་འགྱུར་བ་དང༌། འགོག་བདེན་</span><span class="front-title">དབང་པོ་ལྔའི་འཐོབ་བྱར་དང༌། ཆོས་ཐམས་ཅད་ཀྱི་མཆོག་ཏུ་དང༌། བྲལ་བའི་རྫས་སོགས་སུ་གསུངས་པས་དངོས་པོ་ཡིན་པར་སྨྲ་བ་དང༌། རལ་གྲི་རང་གིས་རང་མི་གཅོད་པ་བཞིན་དུ་ཤེས་པ་ལ་རང་མྱོང་རང་རིག་མི་འདོད་པས་ཤེས་པ་ཐམས་ཅད་གཞན་རིག་ཏུ་འདོད་པ་དང༌། སོགས་ཁོངས་ནས། གང་ཟག་གི་བདག་བཀག་ཙམ་གྱི་མེད་དགག་ལ་དེ་བཞིན་ཉིད་དུ་འཇོག་མི་ཤེས་པ་སོགས་འདོད་པ་ཐུན་མོང་མ་ཡིན་པ་མང་པོ་འབྱུང་བ་ཞིབ་པར་མཛོད་ལས་ཤེས་པར་བྱ་བ་ལས་འདིར་སྨོས་སུ་མི་ལང་ངོ༌། །གྲུབ་མཐའ་འདིའི་རྩ་བ་ནི་གསུང་རབ་ཉིད་ལས་ཅི་རིགས་པར་གསུངས་པ་ལ་བརྟེན་ཏེ་བཙུན་པ་ཆེན་པོ་བཞི་དང༌། ཁ་ཆེ་འདུས་བཟང༌། བཙུན་པ་གོ་ཆ་མཐའ་ཡས་སོགས་ཀྱིས་གསལ་བར་ཕྱེས་པར་གྲགས་སོ། །</span></p>
			<p id="_idParaDest-309" class="tibetan-sabche1"><span class="tibetan-sabche">གཉིས་པ་༼</span><span class="tibetan-sabche">མདོ་སྡེ་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དཔེ་སྟོན་སྡེ་པས་ཕལ་ཆེར་དེ་ལས་ལྡོག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྡུལ་ཕྲན་རེག་ལ་མ་འབྱར་པུསྟི་ལྟར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དབང་པོ་བེམ་པོ་ཕྱི་དོན་ལྐོག་ན་མོ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཤེས་པས་མཐོང་མིན་རྣམ་པ་དོན་དུ་མྱོང༌། །</span></p>
			<p class="tibetan-commentary-non-indent"><span class="front-title">དཔེ་སྟོན་པ་སྟེ་མདོ་སྡེ་པས་བྱེ་སྨྲ་ལས་ཕལ་ཆེར་ལྡོག་པའི་ཚུལ་གྱིས་སྨྲ་བས་བཤད་མ་ཐག་པ་དེ་དག་ནི་མདོ་སྡེ་པས་མི་འདོད་དེ། ཇི་སྐད་དུ། ཡེ་ཤེས་ལ་འཇུག་ཀ་ཏྱའི་བུས། །རབ་ཏུ་བྱེད་པ་དབྱིག་བཤེས་ཀྱིས། །ཆོས་ཀྱི་ཕུང་པོ་ཤཱ་རིའི་བུས། །</span><span class="front-title">གདགས་པའི་བསྟན་བཅོས་མཽངྒལ་བུས། །རྣམ་ཤེས་ཚོགས་ནི་ལྷ་སྐྱེད་ཀྱིས། །འགྲོ་བའི་རྣམ་གྲངས་གསུས་པོ་ཆེས། །ཁམས་ཀྱི་ཚོགས་ནི་གང་པོས་བྱས། །ཞེས་མངོན་པ་སྡེ་བདུན་དགྲ་བཅོམ་པ་དེ་དག་སོ་སོས་རང་དབང་དུ་བརྩམས་པས་བསྟན་བཅོས་ཡིན་པར་འདོད་པ་དང༌། ལུང་ཆོས་ཀྱི་ཕུང་པོ་སྒྲ་རང་གི་མཚན་ཉིད་གཞུང་ལུགས་ཀྱི་ཚད་དང་མཉམ་པ་གཟུགས་ཀྱི་ཕུང་པོས་བསྡུས་པ་དང༌། གཟུགས་ནི་སྔ་མ་ལྟར་ལ་རྩོམ་བྱེད་རྡུལ་ཕྲ་རབ་དང་དེས་བརྩམས་བའི་རགས་པ་གཉིས་ཡིན་ལ། རྡུལ་ཕྲ་རབ་རྣམས་ནི་བསྐོར་བ་མ་འབྱར་ལ་བར་མེད་པས་རེག་པར་འདུ་ཤེས་པ་པོ་ཏི་བསྡམས་པ་ལྟར་འདོད་པ་དང༌། དབང་པོ་ནི་བེམ་པོ་ཡིན་པའི་ཕྱིར་དོན་མཐོང་བྱེད་མ་ཡིན་ལ། ཕྱི་དོན་ནི་ལྐོག་ན་མོ་ཞེས་པ་འདས་པ་ཡིན་པའི་ཕྱིར་རྣམ་ཤེས་ཀྱིས་མཐོང་བ་མ་ཡིན། དེས་ན་རྣམ་པ་ཞེས་པ་དོན་གྱིས་གཏད་པའི་ཤེས་པ་ཉིད་</span><span class="front-title">སྣང་བ་ཡིན་ལ། དོན་འགག་ཀྱང་དེས་བཞག་པའི་ཤེས་པའི་རྣམ་པ་དོན་དང་འདྲ་བར་མྱོང་བས་དེ་མྱོང་བར་གདགས་ཤིང༌། ཤེས་པས་ཡུལ་འཛིན་པ་རྣམ་པས་བར་དུ་ཆོད་པར་འཛིན་པ་དང༌། གཟུང་འཛིན་རྒྱུ་འབྲས་དུས་མཉམ་དུ་མིན་པར་སྔ་ཕྱིར་འདོད་དོ། །འདི་ལ་ཕྱི་དོན་ལྐོག་ན་མོ་ཞེས་ཟེར་ལ་འདི་དང་སེམས་ཙམ་རྣམ་བདེན་པ་གཉིས་སྣང་བ་ཤེས་པ་ཡིན་པར་མཚུངས་ཀྱང་གཏོད་བྱེད་ཕྱི་དོན་ཡོད་མེད་ཀྱིས་འབྱེད་པའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">གཟུགས་སེམས་ཚོར་འདུ་སེམས་པ་རྫས་སུ་ཡོད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཞན་རྣམས་བཏགས་ཡོད་མཁའ་སོགས་མེད་པར་དགག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རང་རིག་གཞན་རིག་དུས་གསུམ་བཏགས་དངོས་སོགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དགེ་འདུན་སྲུང་དང་དཔལ་ལེན་སོགས་ཀྱིས་བཞེད། །</span></p>
			<p class="tibetan-commentary-non-indent"><span class="front-title">ཤེས་བྱའི་གཞི་ལྔ་ལས་གཟུགས་སེམས་གཉིས་དང་སེམས་བྱུང་ཚོར་འདུ་གཉིས་སམ་སེམས་པ་དང་གསུམ་རྣམས་རྫས་ཡོད་ཡིན་གྱི། གཞན་མཐའ་དག་ཆ་ལ་བཏགས་པའི་བཏགས་ཡོད་ཀྱི་དངོས་པོ་དང་དངོས་མེད་དུ་འདོད་པ་དང༌། ནམ་མཁའ་སོགས་འདུས་མ་བྱས་གསུམ་རྟག་པར་འདོད་མོད་ཀྱང་མི་རྟག་པ་བཀག་ཙམ་གྱི་མེད་དགག་ཡོངས་གཅོད་དུ་རི་རྭ་དང་འདྲ་བར་ངོ་བོ་མ་གྲུབ་པའི་ཤེས་བྱ་ཙམ་དུ་འདོད་པ་དང༌། རང་མི་གསལ་ན་གཞན་ཡང་གསལ་མི་ནུས་པ་བཞིན་དུ་ཤེས་པ་ཁ་ནང་དུ་བལྟས་པའི་མྱོང་བ་རང་རིག་དང་ཕྱིར་བལྟས་པའི་མྱོང་བ་གཞན་རིག་གཉིས་སུ་འདོད་ལ། དེའང་ཤེལ་དག་པ་ལ་སྣང་བའི་ཚོན་གྱི་ཁ་དོག་ཤེལ་གྱི་ངོ་བོ་ཡིན་པ་ལྟར་རང་དང་ངོ་བོ་གཅིག་པའི་དོན་གྱི་རྣམ་པར་རིག་པས་རང་རིག་མཚན་ཉིད་པ་དང་དོན་རིག་བཏགས་པ་བར་འདོད་པ་དང༌། དུས་གསུམ་ཡང་རྫས་</span><span class="front-title">གྲུབ་ཏུ་མེད་པར་བློས་བཏགས་ཀྱི་དངོས་པོར་འདོད་པ་དང༌། སོགས་ཁོངས་ནས། ལྷག་བཅས་དང་ལྷག་མེད་ཀྱི་མྱང་འདས་ཀུན་གཉེན་པོས་སྤང་བྱ་བཀག་པའི་མེད་དགག་ཅང་མེད་པར་འདོད་པ་དང༌། དགྲ་བཅོམ་པ་མཐོང་ཆོས་བདེར་གནས་ཀྱི་བསམ་གཏན་ཙམ་ལས་ཉམས་པར་འདོད་པས་ཉམས་པའི་ཆོས་ཅན་ཞེས་བྱ་ཡི་འབྲས་བུ་ལས་ཉམས་པར་མི་འདོད་པ་དང༌། འགོག་བདེན་གཟུགས་དང་ཚོར་བ་བཞིན་དུ་ངོ་བོ་དང་མིག་སོགས་བཞིན་དུ་ནུས་པ་ཚད་མས་མ་དམིགས་པའི་ཕྱིར་དང༌། མདོ་ལས་བྲལ་བ་དང་ཟད་པ་དང་ནུབ་པ་དང་འགག་པའི་སྒྲས་གསུངས་པས་དངོས་མེད་དུ་འདོད་པ་དང༌། གང་ཟག་གི་བདག་བཀག་ཙམ་གྱི་མེད་དགག་ལ་དེ་བཞིན་དུ་འཇོག་ཤེས་པ་སྟེ། གྲུབ་མཐའ་འདིའང་རྩ་བ་རྒྱལ་བའི་གསུང་རབ་མདོ་སྡེ་རྣམས་ལ་བརྟེན་ཅིང༌། བཙུན་པ་ཆེན་པོ་དགེ་འདུན་སྲུང་དང་དཔལ་ལེན་སོགས་</span><span class="front-title">ཀྱིས་བཞེད་པ་སྟེ། ཞིབ་པར་མཛོད་ཀྱི་རང་འགྲེལ་ལས་རྟོགས་པར་བྱའོ། །</span></p>
			<p id="_idParaDest-310" class="tibetan-sabche1"><span class="tibetan-sabche">གཉིས་པ་སྡེ་པའི་སྒོ་ནས་དབྱེ་བ་ལ་གསུམ། རྩ་བའི་སྡེ་པ་བཞི། གྱེས་པ་བཅོ་བརྒྱད། གཉིས་སུ་བསྡུ་བའོ། །དང་པོ་༼རྩ་བའི་སྡེ་པ་བཞི་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྩ་བའི་སྡེ་པ་ཐམས་ཅད་ཡོད་པར་སྨྲ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕལ་ཆེར་གནས་བརྟན་མང་པོས་བཀུར་བ་བཞི། །</span></p>
			<p class="tibetan-commentary-non-indent"><span class="front-title">ཉན་ཐོས་སྡེ་པ་ལ་སློབ་དཔོན་སོ་སོའི་བཞེད་པས་གཅིག་དང་གཉིས་དང་གསུམ་དུ་</span><span class="front-title">བཤད་པ་སོགས་དབྱེ་བསྡུ་མང་ཡང་ཡོངས་གྲགས་སུ་རྩ་བའི་སྡེ་པ་བཞི་སྟེ། ཐམས་ཅད་ཡོད་པར་སྨྲ་བ། དགེ་འདུན་ཕལ་ཆེན་པ། གནས་བརྟན་པ། མང་པོས་བཀུར་བ་བཞིའོ། །དེ་ལ་གཞི་ཐམས་ཅད་ཡོད་པར་སྨྲ་བ་ཞེས་བྱ་བ་ནི་སྡེ་པ་ཐམས་ཅད་ཀྱི་གཞི་ཡིན་པ་དང་ཤེས་བྱའི་གཞི་ལྔ་རྫས་ཡོད་དུ་སྨྲ་བས་དེ་ལྟར་གྲགས་ལ། སྡེ་པ་དེ་ནི་གསུང་རབ་སཾ་</span><span class="tibetan-commentary">ྀ</span><span class="front-title">་ཏ་ལེགས་སྦྱར་གྱི་སྐད་དུ་འདོན། མཁན་པོ་རྒྱལ་རིགས་བསླབ་པ་ལ་གུས་པ་སྒྲ་གཅན་འཛིན་ལས་བརྒྱུད། སྣམ་སྦྱར་སྣམ་ཕྲན་དགུ་ཡན་ཉེར་ལྔ་མན་ལ་རྟགས་འཁོར་ལོ་དང་པདྨ། མིང་དཔལ་དང་བཟང་པོ་དང་སྙིང་པོ་གསུམ་གྱི་མཐའ་ཅན། གྲུབ་མཐའ་དུས་གསུམ་རྫས་སུ་ཡོད་པ་དང༌། འདུས་བྱས་ཐམས་ཅད་སྐད་ཅིག་མ་དང༌། གང་ཟག་གི་བདག་མེད་པ་དང༌། གྲངས་མེད་གསུམ་གྱིས་འཚང་རྒྱ་བ་སོགས་བཞེད་དོ། །ཕལ་ཆེན་པ་ཞེས་པ་ནི་གྱེས་པའི་ཚེ་དགེ་འདུན་ཕལ་ཆེ་བ་</span><span class="front-title">ཕྱོགས་གཅིག་ཏུ་གནས་པས་ཡིན་ལ། སྡེ་པ་དེ་ནི་པྲ་</span><span class="tibetan-commentary">ཀྲྀ</span><span class="front-title">་ཏ་རང་བཞིན་གྱི་སྐད། མཁན་པོ་བྲམ་ཟེའི་རིགས་སྦྱངས་ཡོན་ལ་གནས་པའི་མཆོག་འོད་སྲུང༌། སྣམ་ཕྲན་བདུན་ནས་ཉེར་གསུམ་མན་ལ་རྟགས་དཔལ་བེའུ། མིང་ཡེ་ཤེས་དང་སྦས་པའི་མཐའ་ཅན། གྲུབ་མཐའ་བདག་ཕུང་ཐ་དད་པ་དང༌། བདེན་པ་ཅིག་ཅར་མཐོང་བ་དང༌། ཆོས་མཆོག་ལས་ཀྱང་ཉམས་སྲིད་པ་དང༌། དབང་པོས་ཡུལ་མི་འཛིན་པ་སོགས་སུ་འདོད་དོ། །གནས་བརྟན་པ་ཞེས་པ་ནི་གནས་བརྟན་འཕགས་པའི་རིགས་ཡིན་པར་སྨྲ་བས་དེར་གྲགས་ལ། སྡེ་པ་དེ་ནི་པི་ཤཱ་ཙི་ཤ་ཟའི་སྐད། མཁན་པོ་སྨྱིག་མ་མཁན་གྱི་རིགས་མཐའ་འཁོབ་འདུལ་བའི་མཆོག་ཀ་ཏྱཱ་ཡ་ན། སྣམ་ཕྲན་ལྔ་ནས་ཉེར་གཅིག་མན་ལ་རྟགས་དུང༌། མིང་འབྱུང་གནས་དང་གོ་ཆའི་མཐའ་ཅན། གྲུབ་མཐའ་སངས་རྒྱས་ལེགས་སྦྱར་མ་གསུངས་པ་དང༌། འགོག་སྙོམས་ལ་སེམས་ཡོད་</span><span class="front-title">པ་དང༌། ལོག་ཤེས་མེད་པ་དང༌། གྲངས་མེད་བཅུ་ཡན་དང་སུམ་ཅུ་མན་གང་རུང་གིས་འཚང་རྒྱ་བ་སོགས་འདོད་དོ། །མང་བཀུར་བ་ཞེས་པ་ནི་སློབ་དཔོན་སྐྱེ་བོ་མང་པོས་བཀུར་སྟི་བྱས་པའི་རིགས་འཛིན་པ་ཡིན་ལ། སྡེ་པ་དེ་ནི་ཨ་བ་བྷྲཾ་ཤ་ཟུར་ཆག་གི་སྐད། མཁན་པོ་འདྲེག་མཁན་གྱི་རིགས་འདུལ་བ་འཛིན་པའི་མཆོག་ཉེ་བར་འཁོར། སྣམ་སྦྱར་གནས་བརྟན་པ་དང་མཐུན། མིང་འབངས་དང་སྡེའི་མཐའ་ཅན། གྲུབ་མཐའ་བརྗོད་དུ་མེད་པའི་བདག་ཡོད་པ་དང༌། ཤེས་བྱ་ཐམས་ཅད་བརྗོད་དུ་ཡོད་མེད་གཉིས་སུ་སྡུད་པ་དང༌། འདུས་བྱས་རྒྱུན་བརྟན་པ་རྣམས་འཇིག་བྱེད་དོན་གཞན་གྱིས་འཇིག་པ་དང༌། མཐོང་ལམ་སྐད་ཅིག་བཅུ་གཉིས་མན་ཡིན་པ་སོགས་ལ་འདོད་དོ། །དེ་དག་རྣམས་སོ་ཐར་གྱི་མདོ་བཀླག་ཚུལ་དང༌། བཅས་ལྟུང་གི་རྣམ་གཞག་ཀྱང་མི་འདྲ་བ་ཡོད་ཅིང༌། རྩ་བའི་གཞི་ཕལ་ཆེན་སྡེ་པ་ཡིན་པར་བཤད་</span><span class="front-title">པའང་ཡོད་ཅིང༌། མིང་བརྗེ་བའང་ད་ལྟ་ལ་ཡིན་གྱི་སྔོན་ཆོག་ལ་མེད་དོ། །གོས་དང་མཚན་གྱི་དབྱེ་བ་སོགས་ཇོ་བོ་རྗེའི་གསུང་སྒྲོས་ལས་བྱུང་བར་བཤད་དོ། །དགྱེས་རྡོར་བརྟག་པ་ཕྱི་མའི་ལེའུ་བཞི་པར་འཁོར་ལོ་བཞི་དང་སྡེ་པ་བཞི་སྦྱར་བ་དང༌། དུས་ཀྱི་འཁོར་ལོའི་ཞལ་བཞི་ནས་སྡེ་པ་བཞི་གསུངས་པར་བཤད་པས་ཀྱང་རྩ་བའི་སྡེ་པ་བཞིར་འདོད་པའི་ཕྱོགས་འདི་ཁུངས་ཆེ་བ་ཡིན་ནོ། །</span></p>
			<p id="_idParaDest-311" class="tibetan-sabche1"><span class="tibetan-sabche">གཉིས་པ་༼གྱེས་པ་བཅོ་བརྒྱད་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ལྔ་བདུན་གསུམ་གསུམ་གྱེས་པ་བཅོ་བརྒྱད་དེ། །</span></p>
			<p class="tibetan-commentary-non-indent"><span class="front-title">རྩ་བའི་སྡེ་པ་བཞི་ལས་གྱེས་པ་བཅོ་བརྒྱད་བྱུང་བའི་ཚུལ། སློབ་དཔོན་དུལ་བའི་ལྷས་མཛད་པའི་སྡེ་པ་ཐ་དད་བཀླགས་པའི་འཁོར་ལོ་ལས། </span><span class="tibetan-footnote-reference-external-citations">༡</span><span class="tibetan-external-citations">ཤར་དང་</span><span class="tibetan-footnote-reference-external-citations">༢</span><span class="tibetan-external-citations">ནུབ་དང་</span><span class="tibetan-footnote-reference-external-citations">༣</span><span class="tibetan-external-citations">གངས་རིར་གནས། །འཇིག་</span><span class="tibetan-footnote-reference-external-citations">༤</span><span class="tibetan-external-citations">རྟེན་འདས་པར་སྨྲ་བའི་སྡེ། །བཏགས་</span><span class="tibetan-footnote-reference-external-citations">༥</span><span class="tibetan-external-citations">པར་སྨྲ་བའི་སྡེ་པ་དང༌། །ལྔ་ཚན་དགེ་འདུན་ཕལ་ཆེན་པ། །གཞི་</span><span class="tibetan-footnote-reference-external-citations">༡</span><span class="tibetan-external-citations">ཀུན་པ་དང་འོད་</span><span class="tibetan-footnote-reference-external-citations">༢</span><span class="tibetan-external-citations">སྲུང་སྡེ། །</span><span class="tibetan-footnote-reference-external-citations">༣</span><span class="tibetan-external-citations">ས་སྟོན་སྡེ་དང་ཆོས་</span><span class="tibetan-footnote-reference-external-citations">༤</span><span class="tibetan-external-citations">སྲུང་སྡེ། །</span><span class="tibetan-footnote-reference-external-citations">༥</span><span class="tibetan-external-citations">མང་ཐོས་གོས་དམར་སློབ་</span><span class="tibetan-footnote-reference-external-citations">༦</span><span class="tibetan-external-citations">མ་དང༌། །རྣམ་</span><span class="tibetan-footnote-reference-external-citations">༧</span><span class="tibetan-external-citations">པར་ཕྱེ་སྟེ་སྨྲ་བའི་སྡེ། །ཐམས་ཅད་ཡོད་པར་སྨྲ་བ་ཡིན། །རྒྱལ་</span><span class="tibetan-footnote-reference-external-citations">༡</span><span class="tibetan-external-citations">བྱེད་ཚལ་གནས་</span><span class="tibetan-footnote-reference-external-citations">༢</span><span class="tibetan-external-citations">འཇིགས་མེད་གནས། །གཙུག་</span><span class="tibetan-footnote-reference-external-citations">༣</span><span class="tibetan-external-citations">ལག་ཁང་ཆེན་གནས་བརྟན་པ། །</span><span class="tibetan-footnote-reference-external-citations">༡</span><span class="tibetan-external-citations">ས་སྒྲོག་རི་དང་སྲུང་</span><span class="tibetan-footnote-reference-external-citations">༢</span><span class="tibetan-external-citations">བ་པ། །གནས་</span><span class="tibetan-footnote-reference-external-citations">༣</span><span class="tibetan-external-citations">མ་བུ་ཡི་སྡེ་རྣམས་ནི། །ཀུན་གྱིས་བཀུར་བ་རྣམ་པ་གསུམ། །ཡུལ་དོན་སློབ་དཔོན་བྱེ་བྲག་གིས། །ཐ་དད་རྣམ་པ་བཅོ་བརྒྱད་གསུངས།</span><span class="front-title"> །ཞེས་དགེ་འདུན་ཕལ་ཆེན་པ་ལྔ། ཐམས་ཅད་ཡོད་སྨྲ་བདུན། གནས་བརྟན་པ་གསུམ། མང་བཀུར་བ་གསུམ་སྟེ་བཅོ་བརྒྱད་དུ་བཤད་པ་རྣམས་སོ། །དེའང་བཞུགས་གནས་</span><span class="front-title">ཡུལ་དང༌། གྲུབ་མཐའི་དོན་འདོད་ཚུལ་དང༌། སྲོལ་འབྱེད་སློབ་དཔོན་ཐ་དད་པའི་རྗེས་འབྲང་དུ་གྱུར་པས་མི་འདྲ་བ་འབའ་ཞིག་བྱུང་ཡང༌། ཐམས་ཅད་རྣམ་པར་གྲོལ་བའི་ལམ་ལ་ཁྱད་པར་མེད་པ་ནི། རྒྱལ་པོ་</span><span class="tibetan-commentary">ཀྲྀ</span><span class="front-title">་ཀྲཱིའི་རྨི་ལམ་ལུང་བསྟན་གྱི་མདོ་ལས། </span><span class="tibetan-external-citations">རྒྱལ་པོ་ཆེན་པོ་ཁྱོད་ཀྱི་རྨི་ལམ་དུ་མི་བཅོ་བརྒྱད་ཀྱིས་རས་ཡུག་གཅིག་བགོས་ཀྱང་རས་སྔ་མ་མ་ཉམས་པར་མི་རེ་རེས་ཐོབ་པར་མཐོང་བ་གང་ཡིན་པ་དེ་ནི་ཤཱཀྱ་ཐུབ་པའི་བསྟན་པ་རྣམ་པ་བཅོ་བརྒྱད་དུ་གྱེས་པར་འགྱུར་ཡང༌། རྣམ་པར་གྲོལ་བའི་རས་ཡུག་ནི་ཉམས་པར་མི་འགྱུར་བ་དེའི་སྔ་ལྟས་ཡིན་ནོ།</span><span class="front-title"> །ཞེས་གསུངས་པས་དེ་དག་ལ་བཟང་ངན་ཁྱད་པར་མེད་པ་ཤེས་དགོས་སོ། །</span></p>
			<p id="_idParaDest-312" class="tibetan-sabche1"><span class="tibetan-sabche">གསུམ་པ་༼གཉིས་སུ་བསྡུ་བ་༽</span><span class="tibetan-sabche">ལ། གཉིས་སུ་བསྡུ་བ་དངོས་དང༌། ཞར་བྱུང་རྣམ་པར་བརྟགས་པའོ། །དང་པོ་༼གཉིས་སུ་བསྡུ་བ་དངོས་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བདག་ཏུ་སྨྲ་དང་བདག་མེད་སྨྲ་རུ་འདུས། །</span></p>
			<p class="tibetan-commentary-non-indent"><span class="front-title">སྡེ་པ་བཅོ་བརྒྱད་ཀྱང་བསྡུ་ན་བདག་སྨྲ་དང་བདག་མེད་སྨྲ་བ་གཉིས་སུ་འདུ་སྟེ། མང་བཀུར་ནང་ཚན་གནས་མ་བུ་པ་སོགས་སྡེ་པ་ལྔ་ཡིས་བརྗོད་དུ་མེད་པའི་བདག་འདོད་ཅིང༌། དེ་ཡང་གང་ཟག་སྟེ་ཕུང་པོ་དང་གཅིག་ཐ་དད་རྟག་མི་རྟག་སོགས་སུ་བརྗོད་དུ་མེད་ཀྱང་རང་རྐྱ་ཐུབ་པའི་རྫས་ཡོད་དུ་འདོད་ལ། བྱེ་སྨྲའི་ནང་ཚན་སྡེ་པ་</span><span class="front-title">གཞན་ཀུན་དང་མདོ་སྡེ་པའང་བདག་མེད་འདོད་པས་སོ། །དེའང་རྟོག་གེ་འབར་བ་ལས། </span><span class="tibetan-external-citations">དེ་རྣམས་ལས་སྔར་བསྟན་པའི་དགེ་འདུན་ཕལ་ཆེན་པ་ལ་སོགས་པ་བརྒྱད་དང༌། ཕྱིས་བསྟན་པའི་གནས་བརྟན་པ་དང༌། ཐམས་ཅད་ཡོད་པར་སྨྲ་བ་དང༌། མང་སྟོན་པ་དང༌། ཆོས་མཆོག་པ་དང༌། འོད་སྲུང་པ་རྣམས་ནི་བདག་མེད་པར་སྨྲ་བ་ཡིན་ཏེ། མུ་སྟེགས་པའི་འདོད་པས་བཏགས་པའི་བདག་དང་བདག་གིས་ནི་སྟོང་པ་ཡིན་པ་དང༌། ཆོས་ཐམས་ཅད་ནི་བདག་མེད་པར་སྨྲ་བ་ཡིན་ནོ། །ལྷག་མ་གནས་མ་བུ་པ་ལ་སོགས་པ་སྡེ་པ་ལྔ་ནི་གང་ཟག་ཏུ་སྨྲ་བ་ཡིན་ཏེ། གང་ཟག་ནི་ཕུང་པོ་དག་ལས་དེ་ཉིད་དང་གཞན་དུ་བརྗོད་དུ་མེད་པར་རྣམ་པར་ཤེས་པར་བྱ་བ། འཁོར་བར་འགྱུར་བ་ཡོངས་སུ་གསལ་བར་བྱ་བ་ཡིན་ནོ་ཞེས་ཟེར་རོ།</span><span class="front-title"> །ཞེས་གསུངས་སོ། །</span></p>
			<p id="_idParaDest-313" class="tibetan-sabche1"><span class="tibetan-sabche">གཉིས་པ་</span><span class="tibetan-sabche">༼ཞར་བྱུང་རྣམ་པར་བརྟགས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཐེག་ཆེན་འགོག་དང་བདེན་གྲུབ་འདོད་སོགས་སྐྱོན། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཞན་རྣམས་མ་ནོར་རང་སའི་ལུགས་ཡིན་ནོ། །</span></p>
			<p class="tibetan-commentary-non-indent"><span class="front-title">ཉན་ཐོས་སྡེ་པ་འདི་དག་གིས་ཐེག་པ་ཆེན་པོ་འགོག་པ་ནི་ཟབ་རྒྱས་བློར་མ་ཤོང་བར་རྟོག་གེ་ཉིད་ཀྱི་ཤེས་རབ་དང་མོས་པ་དང་བསོད་ནམས་ཞན་པའི་དབང་གིས་ཡིན་པར་གསུངས་པ་ལྟར། དོན་དམ་བདེན་པ་རྫས་གྲུབ་ཏུ་འདོད་པ་ལ་སོགས་པའང་གསུང་རབ་ཀྱི་དགོངས་པ་མ་རྟོགས་པའི་སྐྱོན་དང་བཅས་པ་ཡིན་པས། མདོ་སྡེ་རྒྱན་སོགས་ལས་ཐེག་ཆེན་བཀའ་སྒྲུབ་རྒྱས་པར་གསུངས་ཤིང༌། བྱེ་སྨྲའི་རྫས་ཡོད་མདོ་སྡེ་པས་བཀག་ལ། དེའི་བཏགས་ཡོད་སེམས་ཙམ་པས་ལུང་རིགས་མང་</span><span class="front-title">པོས་བཀག་པ་དང༌། ཁྱད་པར་བརྗོད་མེད་ཀྱི་བདག་ནི་ལྟ་བ་ཆེས་དམན་པས་དུས་འཁོར་རྩ་འགྲེལ། དབུ་མ་འཇུག་པ་སོགས་ལས་ཀྱང་ལེགས་པར་བཀག་པ་ཡིན་ལ། གཞི་ལམ་འབྲས་བུའི་རྣམ་གཞག་སྤྱི་རྣམས་ནི་གོང་མ་དང་མི་མཐུན་པ་ལྟར་སྣང་ཡང་མ་ནོར་བ་ཉན་ཐོས་རང་སའི་ལུགས་ཡིན་པས་ཡོན་ཏན་དང་ལྡན་པའོ། །</span></p>
			<p id="_idParaDest-314" class="tibetan-sabche1"><span class="tibetan-sabche">གསུམ་པ་འབྲས་བུའི་སྒོ་ནས་དབྱེ་བ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྣམ་པ་བཅུ་དྲུག་བསྒོམས་པས་ལམ་ལྔ་པོ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བྱང་ཕྱོགས་ཀྱིས་བགྲོད་འབྲས་བུ་རྣམ་བཞི་འཐོབ། །</span></p>
			<p class="tibetan-commentary-non-indent"><span class="front-title">སངས་རྒྱས་འཇིག་རྟེན་དུ་བྱོན་ཅིང་ཆོས་གསུངས་པའི་བསྟན་པ་ལ་གནས་ཤིང་བསྒྲུབ་པའི་ཕྱིར། ཐོག་མར་སོ་ཐར་རིས་བདུན་ནམ་བརྒྱད་ཀྱི་ཚུལ་ཁྲིམས་ལ་གནས་པས་མཚན་ཉིད་དང་ལྡན་པའི་བཤེས་གཉེན་ལས་ཉན་ཐོས་དང་རྗེས་སུ་མཐུན་པའི་གསུང་རབ་ཡན་ལག་དགུ་སྡེ་སྣོད་གསུམ་གྱིས་བསྡུས་པ་དབང་པོའི་རིམ་པ་དང་འཚམས་པར་ཐོས་ཤིང༌། ཐོས་ནས་བསམ། བསམ་དོན་བདེན་བཞི་མི་རྟག་པ་སོགས་རྣམ་པ་བཅུ་དྲུག་བསྒོམས་པས། ཉན་ཐོས་ཀྱི་ཚོགས་སྦྱོར་སོགས་ལམ་ལྔ་བྱང་ཕྱོགས་སོ་བདུན་གྱིས་རིམ་པར་བགྲོད་དེ་འབྲས་བུ་རྒྱུན་ཞུགས། ལན་ཅིག་ཕྱིར་འོང༌། ཕྱིར་མི་འོང༌། དགྲ་བཅོམ་པ་སྟེ་རྣམ་པ་བཞི་ཐོབ་པའོ། །</span></p>
			<p id="_idParaDest-315" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གཉིས། རིམ་གྱིས་པ་ཞིབ་པར་བཤད། ཐོད་རྒལ་དང་ཅིག་ཅར་</span><span class="tibetan-sabche">བ་འཕྲོས་དོན་དུ་བཤད་པའོ། །དང་པོ་༼རིམ་གྱིས་པ་ཞིབ་པར་བཤད།༽ལ་བཞི། རྒྱུན་ཞུགས། ཕྱིར་འོང༌། ཕྱིར་མི་འོང༌། དགྲ་བཅོམ་པའོ། །དེའི་དང་པོ་༼རྒྱུན་ཞུགས་༽ལ་གཉིས། རྒྱུན་ཞུགས་ཞུགས་པ་དང༌། འབྲས་གནས་སོ། །དང་པོ་༼རྒྱུན་ཞུགས་ཞུགས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུན་ཞུགས་ཞུགས་པ་འདོད་ཉོན་ཡེ་མ་སྤངས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བཞི་ལྔ་སྤངས་སྲིད་དྲུག་པ་སྤངས་མི་སྲིད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐད་ཅིག་བཅོ་ལྔ་གང་ཡང་རུང་ལ་གནས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དད་དང་ཆོས་རྗེས་འབྲང་གཉིས་་་་་་། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། ཉན་ཐོས་རྒྱུན་ཞུགས་ཀྱི་འབྲས་བུ་ལ་ཞུགས་པ་དེའི་སྤངས་པའི་ཁྱད་པར་ནི། འདོད་ཉོན་གཏན་མ་སྤངས་པ་ནས་བཞི་པ་ལྔ་པའི་བར་སྤངས་པའང་སྲིད། དྲུག་པ་གཏན་མ་སྤངས་པ་སྟེ་འདིའི་འབྲས་ཞུགས་ཀྱིས་དྲུག་པ་སྤངས་མི་སྲིད་པའོ། །རྟོགས་པའི་ཁྱད་པར་ནི། མཐོང་ལམ་ལ་སྡུག་བསྔལ་ཆོས་བཟོད། ཆོས་ཤེས། རྗེས་བཟོད། རྗེས་ཤེས་ནས། ཀུན་འབྱུང་དང༌། འགོག་པ་དང༌། ལམ་ལའང་ཆོས་བཟོད། ཆོས་ཤེས། རྗེས་བཟོད། རྗེས་ཤེས་ཀྱི་བར་རེ་རེ་བཞིན་སྦྱར་བའི་སྐད་ཅིག་མ་བཅུ་དྲུག་ལས། སྐད་ཅིག་དང་པོ་བཅོ་ལྔ་གང་རུང་ལ་གནས་པ་དབང་བརྟུལ་དད་པའི་རྗེས་འབྲང་དང༌། དབང་རྣོན་ཆོས་ཀྱི་རྗེས་འབྲང་གཉིས་སོ། །</span></p>
			<p id="_idParaDest-316" class="tibetan-sabche1"><span class="tibetan-sabche">གཉིས་པ་༼འབྲས་གནས་༽</span><span class="tibetan-sabche">ནི། </span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་འབྲས་གནས་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐད་ཅིག་བཅུ་དྲུག་པ་ལ་རྟོགས་པ་ཐོབ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དབང་པོ་བརྟུལ་རྣོ་སྐྱེ་བ་བདུན་དང་གཉིས། །</span></p>
			<p class="tibetan-commentary-non-indent"><span class="front-title">རྒྱུན་ཞུགས་འབྲས་གནས་ཀྱི་སྤངས་པའི་ཁྱད་པར་སྔ་མ་དང་འདྲ། རྟོགས་པའི་ཁྱད་པར་སྐད་ཅིག་མ་བཅུ་དྲུག་པ་ལམ་གྱི་རྗེས་ཤེས་ལ་རྟོགས་པ་ཐོབ་པའོ། །འདི་ལ་དབྱེ་ན་དབང་པོ་བརྟུལ་རྣོ། སྐྱེ་བ་ལེན་ཚུལ་གྱིས་བཞིར་འགྱུར་ཏེ། དང་པོ་ནི། ཞུགས་པའི་སྐབས་ཀྱི་དབང་བརྟུལ་གནས་གྱུར་པ་དད་པས་མོས་པ་དང༌། དབང་རྣོན་གནས་གྱུར་པ་མཐོང་བས་ཐོབ་པ་གཉིས་སོ། །གཉིས་པ་སྐྱེ་བ་ལེན་ཚུལ་སྲིད་པ་ལན་བདུན་པ་དང༌། རིགས་ནས་རིགས་སུ་སྐྱེ་བ་ཞེས་སྐྱེ་བ་གཉིས་ལེན་པ་གཉིས་ཡོད་པ་ལས། དང་པོ་ནི། རྒྱུན་ཞུགས་འབྲས་གནས་ཡིན་པ་གཞིར་བཞག་</span><span class="front-title">ནས། འདོད་ཉོན་གཏན་མ་སྤངས་པ་དེ་ལྷའི་རྟེན་ལ་ཐོབ་ན་ལྷའི་སྐྱེ་བ་བདུན། མིའི་བདུན། དེ་གཉིས་ཀྱི་བར་སྲིད་བདུན་བདུན་ཏེ་ཉི་ཤུ་རྩ་བརྒྱད་དང༌། མིའི་རྟེན་ལ་ཐོབ་ནའང་མིའི་ལན་བདུན། ལྷའི་བདུན། བར་སྲིད་བདུན་བདུན་ཏེ་ཉེར་བརྒྱད་ལས་ལན་ཅིག་ཕྱིར་འོང་གི་ཞུགས་པར་འགྲོ། །འདི་ལ་སྲིད་པ་ལན་བདུན་པ་ཞེས་ཟེར་བ་ནི་བདུན་ཚན་དུ་ཆོས་མཚུངས་པའི་ཕྱིར་ཏེ། དཔེར་ན་གནས་བདུན་ལ་མཁས་པ་དང་ཤིང་ལོ་མ་བདུན་པ་བཞིན་ནོ། །འདི་ལ་བཞེད་ཚུལ་གཞན་ཡང་ཡོད་དོ། །གཉིས་པ་རིགས་ནས་རིགས་སུ་སྐྱེ་བ་ནི། རྒྱུན་ཞུགས་འབྲས་གནས་ཡིན་པ་གཞིར་བྱས་ནས། འདོད་ཉོན་གསུམ་པ་དང་བཞི་པ་སྤངས་པའང་སྲིད། ལྔ་པ་གཏན་མ་སྤངས་པ་དེ་ལྷ་མིའི་རྟེན་གང་ལ་ཐོབ་པ་དེའི་སྐྱེ་བ་རིགས་མཐུན་གཉིས་ལེན་ནོ། །</span></p>
			<p id="_idParaDest-317" class="tibetan-sabche1"><span class="tibetan-sabche">གཉིས་པ་ལན་ཅིག་ཕྱིར་འོང་བ་ལ་གཉིས་ཏེ། ཕྱིར་འོང་ཞུགས་པ་དང༌། འབྲས་གནས་སོ། །དང་པོ་༼ཕྱིར་འོང་ཞུགས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་ཡིས་བསྒོམས་པས་ཕྱིར་འོང་ཞུགས་པར་འགྱུར། །</span></p>
			<p class="tibetan-root-text_tibetan-root-text-last-line"><span class="tibetan-root-text">དྲུག་པ་སྤངས་ཤིང་་་་་་། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། རྒྱུན་ཞུགས་འབྲས་གནས་དེས་ལན་ཅིག་ཕྱིར་འོང་གི་འབྲས་བུ་འཐོབ་པའི་ཕྱིར་དུ་དེའི་ལམ་སྒོམ་པ་ལ་བརྩོན་པར་བྱས་པ་ན་ཕྱིར་འོང་ཞུགས་པར་འགྱུར་ལ། དེས་ཉོན་མོངས་དྲུག་པ་ནམ་སྤངས་པའི་ཚེ་འབྲས་གནས་སུ་འགྲོའོ། །</span></p>
			<p id="_idParaDest-318" class="tibetan-sabche1"><span class="tibetan-sabche">གཉིས་པ་༼འབྲས་གནས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་དགུ་པ་གཏན་མ་སྤངས། །</span></p>
			<p class="tibetan-root-text_tibetan-root-text-last-line"><span class="tibetan-root-text">འབྲས་གནས་བར་ཆད་གཅིག་པ་ཕྱིར་འོང་ངེས། །</span></p>
			<p class="tibetan-commentary-non-indent"><span class="front-title">འབྲས་གནས་དེའི་ནང་ཚན་ཚེ་གཅིག་བར་ཆད་པ་ཞེས་བྱ་བ་ཡོད་དེ། དེ་ལ་སྤངས་རྟོགས་གཉིས་ལས། སྤངས་པ་ལ་འདོད་ཉོན་བདུན་པ་དང་བརྒྱད་པ་སྤངས་སྲིད། དགུ་པ་གཏན་མ་སྤངས་པའོ། །རྟོགས་པ་ནི་སྔར་བཞིན་ནོ། །ལན་ཅིག་ཕྱིར་འོང་ཞེས་པ་འདོད་པར་ལན་ཅིག་ཕྱིར་འོང་བའི་རིགས་ཅན་ཡིན་ཡང་ཕྱིར་མི་འོང་གི་ལམ་ལ་བརྩོན་ན་དེར་འགྲོ་ལ། ནང་ཚན་ཚེ་གཅིག་བར་ཆད་གཅིག་པ་ཡིན་ན་ངེས་</span><span class="front-title">པར་ཕྱིར་འོང་ངོ༌། །</span></p>
			<p id="_idParaDest-319" class="tibetan-sabche1"><span class="tibetan-sabche">གསུམ་པ་ཕྱིར་མི་འོང་ལ་གཉིས་ཏེ། ཕྱིར་མི་འོང་ཞུགས་པ་དང༌། འབྲས་གནས་སོ། །དང་པོ་༼ཕྱིར་མི་འོང་ཞུགས་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">འབྲེལ་ཆགས་བརྩོན་པས་ཕྱིར་མི་འོང་ལ་ཞུགས། །</span></p>
			<p class="tibetan-commentary-non-indent"><span class="front-title">ལན་ཅིག་ཕྱིར་འོང་འབྲས་གནས་དེས་ཕྱིར་མི་འོང་གི་འབྲས་བུ་འཐོབ་པར་བྱ་བའི་ཕྱིར་དེའི་ལམ་ལ་འབྲེལ་ཆགས་སུ་བརྩོན་པར་བྱས་པས་ཕྱིར་མི་འོང་ཞུགས་པར་འགྱུར་བ་ཡིན་ནོ། །</span></p>
			<p class="tibetan-commentary-non-indent"><span class="tibetan-sabche">གཉིས་པ་</span><span class="tibetan-sabche">༼འབྲས་གནས་༽ནི།</span><span class="front-title"> </span></p>
			<p class="tibetan-root-text_tibetan-root-text-first-line"><span class="tibetan-root-text">དགུ་པ་སྤངས་པས་འབྲས་གནས་གཟུགས་སུ་འགྲོ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བར་དོ་སྐྱེས་ནས་འདའ་དང་གོང་དུ་འཕོ།</span><span class="front-title"> </span><span class="tibetan-root-text">།</span></p>
			<p class="tibetan-root-text_tibetan-root-text-last-line"><span class="tibetan-root-text">གཟུགས་མེད་ཉེར་འགྲོ་མཐོང་ཞི་ལུས་མངོན་བྱེད། །</span></p>
			<p class="tibetan-commentary-non-indent"><span class="front-title">ཕྱིར་མི་འོང་ཞུགས་པ་དེས་འདོད་ཉོན་དགུ་པ་ནམ་སྤངས་པའི་ཚེ་དེའི་འབྲས་གནས་སུ་འགྱུར་ཞིང༌། དེ་ལ་བཞི། གཟུགས་སུ་ཉེར་འགྲོ། གཟུགས་མེད་ཉེར་འགྲོ། མཐོང་ཆོས་ལ་ཞི། ལུས་མངོན་བྱེད་དོ། །དང་པོ་ལ་གསུམ་སྟེ། བར་དོར་འདའ་བ། སྐྱེས་ནས་འདའ་བ། གོང་དུ་འཕོ་བའོ། །དང་པོ་ནི། ཕྱིར་མི་འོང་འབྲས་གནས་ཡིན་པ་གཞིར་བྱས་ནས། ཚངས་ཆེན་མ་གཏོགས་པའི་གཟུགས་ཁམས་བཅུ་དྲུག་གང་</span><span class="front-title">ཡང་རུང་བའི་རྟེན་གྱི་བར་དོ་ལ་མྱ་ངན་འདའ་བའི་རིགས་ཅན་ནོ། །གཉིས་པ་ལའང་གསུམ། སྐྱེས་ནས་འདའ་བ། འདུ་བྱེད་བཅས་པ། འདུ་བྱེད་མེད་པའོ། །དང་པོ་ནི། ཚངས་ཆེན་མ་གཏོགས་པ་གཟུགས་ཁམས་བཅུ་དྲུག་གང་རུང་གི་རྟེན་ལ་སྐྱེས་པ་ཙམ་གྱིས་མྱ་ངན་ལས་འདའ་བའི་རིགས་ཅན་ནོ། །གཉིས་པ་ནི། རྟེན་དེ་རྣམས་སུ་སྐྱེས་ནས་ལམ་ལ་འབད་རྩོལ་དང་བཅས་ཏེ་འདའ་བའི་རིགས་ཅན་ནོ། །གསུམ་པ་ནི། དེར་སྐྱེས་ནས་ལམ་ལ་ཞུགས་པ་ཙམ་ལས་འབད་རྩོལ་མེད་པར་འདའ་བའི་རིགས་ཅན་ནོ། །གསུམ་པ་གོང་དུ་འཕོ་བ་ལ་གཉིས་ཏེ། འོག་མིན་འཕོ་བ་དང༌། སྲིད་རྩེར་འཕོ་བའོ། །དང་པོ་ལ་གསུམ་སྟེ། འཕར་བ། ཕྱེད་འཕར། ཀུན་འཕོའོ། །དང་པོ་ནི། ཕྱིར་མི་འོང་འབྲས་གནས་དེ་སྐྱེ་བ་ཕྱི་མ་ཚངས་རིས་སུ་སྐྱེས། དེ་ལས་འོག་མིན་གྱི་རྟེན་དུ་འཕར་ཏེ་མྱ་ངན་ལས་འདའ་བའི་རིགས་ཅན་ནོ། །</span><span class="front-title">གཉིས་པ་ནི། དེ་ལྟ་བུ་དེ་སྐྱེ་བ་ཕྱི་མ་ལ་ཚངས་རིས། དེ་ལས་གཙང་གནས་བཞི་གང་རུང༌། དེ་ལས་འོག་མིན་དུ་སྐྱེས་ནས་མྱ་ངན་ལས་འདའ་བའི་རིགས་ཅན་ནོ། །གསུམ་པ་ནི། དེ་ལྟ་བུ་དེ་སྐྱེ་བ་ཕྱི་མ་ཚངས་ཆེན་མ་གཏོགས་པའི་གཟུགས་ཁམས་བཅུ་དྲུག་གི་གནས་ཐམས་ཅད་དུ་རིམ་གྱིས་སྐྱེས་ཤིང་ཤི་འཕོས་ནས། མཐར་འོག་མིན་གྱི་རྟེན་ལ་མྱ་ངན་ལས་འདའ་བའི་རིགས་ཅན་ནོ། །གཉིས་པ་སྲིད་རྩེར་འཕོ་ནི། དེ་ལྟ་བུ་དེ་སྐྱེ་བ་ཕྱི་མ་ཚངས་རིས་སུ་སྐྱེས། དེ་ལས་སྲིད་པའི་རྩེ་མོའི་རྟེན་དུ་འཕོས་ཏེ་མྱ་ངན་ལས་འདའ་བའི་རིགས་ཅན་ནོ། །གཉིས་པ་གཟུགས་མེད་ཉེར་འགྲོ་ནི། དེ་ལྟ་བུ་དེ་སྐྱེ་བ་ཕྱི་མར་གཟུགས་མེད་དང་པོ་གསུམ་གང་རུང་དུ་སྐྱེས་ནས་མཐར་སྲིད་རྩེའི་རྟེན་ལ་མྱ་ངན་ལས་འདའ་བའི་རིགས་ཅན་ནོ། །འདི་ལའང༌། </span><span class="tibetan-external-citations">གཟུགས་མེད་གང་དུ་ཤི་བ་དེ་ནའོ།</span><span class="front-title"> །ཞེས་པས་བར་དོར་འདའ་བའི་རིགས་ཅན་མི་འབྱུང་</span><span class="front-title">ཡང་སྐྱེས་ནས་འདའ་བ་གསུམ་དང་འཕར་གསུམ་སོགས་སྔར་བཞིན་འབྱུང་ངོ༌། །གསུམ་པ་མཐོང་ཆོས་ལ་ཞི་ནི། ཕྱིར་མི་འོང་འབྲས་གནས་ཐོབ་པའི་རྟེན་དེ་ཉིད་ལ་མྱ་ངན་ལས་འདའ་པའི་རིགས་ཅན་ནོ། །བཞི་པ་ལུས་མངོན་བྱེད་ནི། འགོག་སྙོམས་མངོན་དུ་བྱས་ནས་མྱ་ངན་ལས་འདའ་བའི་རིགས་ཅན་ནོ། །</span></p>
			<p id="_idParaDest-320" class="tibetan-sabche1"><span class="tibetan-sabche">བཞི་པ་དགྲ་བཅོམ་པ་ལ་གཉིས་ཏེ། དགྲ་བཅོམ་ཞུགས་པ་དང༌། དགྲ་བཅོམ་འབྲས་གནས་སོ། །དང་པོ་༼དགྲ་བཅོམ་ཞུགས་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྲིད་ཉོན་དགུ་པ་སྤངས་ཕྱིར་དགྲ་བཅོམ་ཞུགས། །</span></p>
			<p class="tibetan-commentary-non-indent"><span class="front-title">ཕྱིར་མི་འོང་འབྲས་གནས་དེ་སྲིད་ཉོན་དགུ་པ་སྤོང་བའི་ཕྱིར་དུ་ཞུགས་པ་ནི་དགྲ་</span><span class="front-title">བཅོམ་ཞུགས་པ་ཞེས་བྱའོ། །</span></p>
			<p id="_idParaDest-321" class="tibetan-sabche1"><span class="tibetan-sabche">གཉིས་པ་༼དགྲ་བཅོམ་འབྲས་གནས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་སྤངས་ཁམས་གསུམ་འཆིང་གྲོལ་འབྲས་གནས་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཉིས་ཀ་ཤེས་རབ་ཆ་ལས་རྣམ་པར་གྲོལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྫུ་འཕྲུལ་མངོན་ཤེས་རྒྱན་ཅན་རྒྱན་མེད་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཉེར་ལེན་ཕུང་པོའི་ལྷག་བཅས་ལྷག་མེད་དབྱེ། །</span></p>
			<p class="tibetan-commentary-non-indent"><span class="front-title">སྲིད་ཉོན་དགུ་པ་དེ་ནམ་སྤངས་ན་ཁམས་གསུམ་གྱི་ཀུན་སྦྱོར་འཆིང་བ་ལས་གྲོལ་ཏེ་</span><span class="front-title">དགྲ་བཅོམ་འབྲས་གནས་སུ་འགྲོ་བ་ཡིན་ཏེ། དེ་ལ་དབྱེ་ན་གསུམ། སྤངས་པའི་སྒོ་ནས་དབྱེ་ན། གཉིས་ཀའི་ཆ་ལས་རྣམ་གྲོལ་དང་ཤེས་རབ་ཀྱིས་རྣམ་གྲོལ་གཉིས་ཀྱི་སྔ་མ་ནི་ཉོན་སྒྲིབ་དང་སྙོམས་འཇུག་གི་སྒྲིབ་པ་གཉིས་ཀ་ལས་རྣམ་པར་གྲོལ་བ་དང༌། ཕྱི་མ་ནི་ཉོན་སྒྲིབ་འབའ་ཞིག་ལས་རྣམ་པར་གྲོལ་བའོ། །ཡོན་ཏན་གྱི་སྒོ་ནས་རྣམ་པར་དབྱེ་ན། རང་སའི་ཟག་བཅས་ཀྱི་རྫུ་འཕྲུལ་གྱི་མངོན་ཤེས་སོགས་དང་ལྡན་པ་རྒྱན་ཅན་དང༌། མི་ལྡན་པ་རྒྱན་མེད་གཉིས་དང༌། རྣམ་གྲོལ་གྱི་སྒོ་ནས་དབྱེ་ན། སྡུག་བསྔལ་ཉེར་ལེན་གྱི་ཕུང་པོའི་ལྷག་མ་དང་བཅས་པ་དང༌། དེ་ཉིད་ཟད་ཅིང་མཐར་ཕྱིན་པས་ལྷག་མེད་དགྲ་བཅོམ་ཞེས་དབྱེའོ། །</span></p>
			<p id="_idParaDest-322" class="tibetan-sabche1"><span class="tibetan-sabche">གཉིས་པ་ཐོད་རྒལ་དང་ཅིག་ཅར་བ་འཕྲོས་དོན་དུ་སྨོས་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྐྱེས་བུ་ཟུང་བཞི་གང་ཟག་ཡ་བརྒྱད་དེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐོག་མཐར་ཅིག་ཆར་བར་གཉིས་ཐོད་རྒལ་ཡོད། །</span></p>
			<p class="tibetan-commentary-non-indent"><span class="front-title">དེ་ལྟར་སྤྱིར་འབྲས་བུ་བཞི་པོ་ལ་སྐྱེས་བུ་ཟུང་བཞི་དང༌། བྱེ་བྲག་ནང་གསེས་སུ་ཞུགས་འབྲས་གཉིས་རེར་དབྱེ་བས་གང་ཟག་ཡ་བརྒྱད་དུ་གྲགས་པ་སྟེ། དེ་དག་གི་ཐོག་མཐའ་གཉིས་ལ་ཅིག་ཅར་བ་དང༌། བར་པ་གཉིས་ལ་ཐོད་རྒལ་བའི་བཞག་མཚམས་ཡོད་ཅིང༌། སྤང་བྱ་ཅིག་ཅར་བ་ནི་ཉན་ཐོས་དང་ཐུན་མོང་བ་ལ་མེད་ཀྱི། ཐེག་ཆེན་ཐུན་མོང་མིན་པའི་ཆོས་མངོན་པ་ལས་གསུངས་སོ། །</span></p>
			<p id="_idParaDest-323" class="tibetan-sabche1"><span class="tibetan-sabche">གཉིས་པ་རང་སངས་རྒྱས་ཀྱི་ཐེག་པ་ལ་གཉིས་ཏེ། ཉན་རང་གི་ཁྱད་པར་དང༌། རང་རྒྱལ་གྱི་རྣམ་གཞག་གོ། །དང་པོ་</span><span class="tibetan-sabche">༼ཉན་རང་གི་ཁྱད་པར་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རང་རྒྱལ་མྱུར་བ་སྲིད་པ་གསུམ་གྱིས་ཐར། །</span></p>
			<p class="tibetan-root-text_tibetan-root-text-last-line"><span class="tibetan-root-text">བསེ་རུ་བསྐལ་བརྒྱས་ཆེ་ཆུང་ཟབ་པར་སྐྱེ། །</span></p>
			<p class="tibetan-commentary-non-indent"><span class="front-title">ཉན་རང་གཉིས་ཐེག་དམན་ཙམ་དུ་མཚུངས་ཀྱང༌། རྒྱུ་དང་འབྲས་བུའི་སྒོ་ནས་ཁྱད་པར་ཆེ་སྟེ། རྒྱུ་ནི་མཛོད་ལས། </span><span class="tibetan-external-citations">མྱུར་བ་སྲིད་པ་གསུམ་གྱིས་ཐར། །བསེ་རུ་བསྐལ་པ་བརྒྱ་ཡི་རྒྱུས། །</span><span class="front-title">ཞེས་པ་ལྟར་རོ། །འབྲས་བུ་ལ་རིགས་ཀྱི་ཁྱད་པར་ནི། རང་རྒྱལ་གྱི་རིགས་ཅན་ང་རྒྱལ་ཆེ་བས་སངས་རྒྱས་དང་ཉན་ཐོས་ཀྱིས་སྟོང་པའི་འཇིག་རྟེན་དུ་སློབ་དཔོན་དང་འགྲན་ཟླ་མེད་པར་རང་གཅིག་པུ་བྱང་ཆུབ་མངོན་དུ་བྱེད་འདོད་པ་</span><span class="front-title">དང༌། ཉོན་མོངས་པ་རང་བཞིན་གྱིས་ཤས་ཆུང་བས་འདུ་འཛི་ལ་མི་དགའ་བར་དབེན་པ་དོན་དུ་གཉེར་བ། སྙིང་རྗེ་ཤས་ཆུང་བས་གཞན་དོན་ལ་མི་སྤྲོ་བར་སེམས་ལས་ཆུང་ངུར་གནས་པ། ཉན་ཐོས་ལས་ཤེས་རབ་ཟབ་པས་གཞན་གྱིས་བསྟན་མ་དགོས་པར་རང་གིས་ཤེས་ནས་བྱང་ཆུབ་མངོན་དུ་བྱེད་པའོ། །ལམ་གྱི་ཁྱད་པར་བདེན་བཞི་མི་རྟག་པ་སོགས་བཅུ་དྲུག་གི་སྟེང་དུ་རྟེན་འབྲེལ་བཅུ་གཉིས་ཀྱི་འཇུག་ལྡོག་དང༌། གང་ཟག་གི་བདག་མེད་ཀྱི་སྟེང་དུ་གཟུང་བ་རང་བཞིན་མེད་པར་རྟོགས་པ་སྟེ་བདག་མེད་ཕྱེད་དང་གཉིས་ཀྱི་སྒོ་ནས་རྟོགས་རིས་ལ་ཁྱད་པར་ཡོད་པར་གསུངས་པ་རྣམས་སོ། །</span></p>
			<p id="_idParaDest-324" class="tibetan-sabche1"><span class="tibetan-sabche">གཉིས་པ་རང་རྒྱལ་གྱི་རྣམ་གཞག་ལ་དྲུག་སྟེ། སྒྲ་དོན་ངེས་ཚིག གང་ལ་</span><span class="tibetan-sabche">འཇུག་སྒོ། བསྲུང་བྱའི་སྡོམ་པ། རྟོགས་བྱའི་ལྟ་བ། འཐོབ་བྱའི་འབྲས་བུ། རབ་ཏུ་དབྱེ་བའོ། །དང་པོ་༼སྒྲ་དོན་ངེས་ཚིག་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྒྲ་དོན་གཞན་ལ་ལྟོས་མིན་རང་བྱང་ཆུབ། །</span></p>
			<p class="tibetan-commentary-non-indent"><span class="front-title">རང་སངས་རྒྱས་ཞེས་པའི་སྒྲ་དོན་ནི། སློབ་དཔོན་གཞན་ལ་མ་ལྟོས་པར་རང་གི་བྱང་ཆུབ་རང་གི་ཤེས་རབ་ཀྱི་རྩལ་གྱིས་མངོན་དུ་བྱེད་པས་ན་རང་བྱང་ཆུབ་ཅེས་བྱའོ། །ཡང་དམིགས་པ་གང་ཡང་རུང་བའི་རྐྱེན་གྱིས་རྟེན་འབྲེལ་ཤེས་པའི་ཡེ་ཤེས་རྟོགས་པས་རྐྱེན་རྟོགས་པ་ཞེས་བྱ་བའང་བློ་གྲོས་མི་ཟད་པས་བསྟན་པའི་མདོ་འགྲེལ་ལས་འབྱུང་ངོ༌། །</span></p>
			<p id="_idParaDest-325" class="tibetan-sabche1"><span class="tibetan-sabche">གཉིས་པ་ལ་གང་ལ་འཇུག་སྒོ་སྤྱིར་བསྟན། སྒོམ་ཚུལ་བྱེ་བྲག་ཏུ་བཤད་པའོ། །དང་པོ་༼གང་ལ་འཇུག་པའི་སྒོ་སྤྱིར་བསྟན་པ་༽ནི། </span></p>
			<p class="tibetan-root-text_tibetan-root-text-first-line"><span class="tibetan-root-text">འཇུག་སྒོ་ཕྱི་ཡི་རྒྱུ་འབྲས་དཔེར་བྱས་ནས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ནང་གི་རྟེན་འབྲེལ་ལུགས་འབྱུང་ལུགས་ལྡོག་སྟེ། །</span></p>
			<p class="tibetan-commentary-non-indent"><span class="front-title">རང་རྒྱལ་འཇུག་པའི་སྒོ་ནི་རྟེན་འབྲེལ་ཡན་ལག་བཅུ་གཉིས་ཀྱི་སྒོ་ནས་འཇུག་སྟེ། དེའང་ཕྱི་ནང་གཉིས་ཀྱི་ཕྱིའི་རྟེན་འབྲེལ་ལ་རྒྱུའི་རྟེན་འབྲེལ་ས་དང་ཆུ་དང་མེ་དང་ནམ་མཁའ་དང་དུས་སོ། །འབྲས་བུའི་རྟེན་འབྲེལ་ལ་རྩ་བ་དང་སྡོང་པོ་དང་ཡལ་ག་དང་ལོ་མ་དང་མེ་ཏོག་དང་འབྲས་བུའོ། །དེའང་རྒྱུ་ཡོད་ན་འབྲས་བུ་རྣམས་འབྱུང་</span><span class="front-title">བའི་ལུགས་འབྱུང་དང༌། རྒྱུ་ལྡོག་ན་འབྲས་བུ་རྣམས་ལྡོག་པའི་ལུགས་ལྡོག་དཔེར་བྱས་ནས། ནང་གི་རྟེན་འབྲེལ་ནི་ཀེང་རུས་ལ་བརྟགས་ཏེ་ཀེང་རུས་འདི་རྒ་ཤི་ལས་བྱུང༌། དེ་ལྟར་རིམ་གྱིས་འཁོར་བའི་རྩ་བ་མ་རིག་པའི་བར་དུ་རྟོགས་ཏེ་ལུགས་འབྱུང་དང༌། མ་རིག་པ་ལྡོག་པས་འདུ་བྱེད་ལྡོག་པ་ནས་རྒ་ཤིའི་བར་དུ་ལྡོག་པས་ཏེ་ལུགས་ལྡོག་གི་རྟེན་འབྲེལ་རྟོགས་པར་བྱེད་པའོ། །</span></p>
			<p id="_idParaDest-326" class="tibetan-sabche1"><span class="tibetan-sabche">གཉིས་པ་༼སྒོམ་ཚུལ་བྱེ་བྲག་ཏུ་བཤད་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དེ་ཡང་འཁོར་འདས་འབྱུང་ལྡོག་ཕྲུགས་ཉིས་ལྡན། །</span></p>
			<p class="tibetan-commentary-non-indent"><span class="front-title">རྟེན་འབྲེལ་དེའང་འཁོར་འདས་ཀྱི་འབྱུང་ལྡོག་ཕྲུགས་གཉིས་དང་ལྡན་པར་བསྒོམ་པ་སྟེ། དང་པོ་ནི། ཀུན་ནས་ཉོན་མོངས་པའི་དབང་གིས་འཁོར་བར་འཇུག་ཚུལ་གྱི་ལུགས་དང་མཐུན་པ་ནི་རིམ་པ་ཇི་ལྟ་བ་སྟེ། མདོ་ལས། </span><span class="tibetan-external-citations">མ་རིག་པའི་རྐྱེན་གྱིས་འདུ་བྱེད། འདུ་བྱེད་ཀྱི་རྐྱེན་གྱིས་རྣམ་པར་ཤེས་པ། ཞེས་པ་ནས། སྐྱེ་བའི་རྐྱེན་གྱིས་རྒ་ཤི་དང་མྱ་ངན་དང་སྨྲེ་སྔགས་འདོན་པ་དང་སྡུག་བསྔལ་བ་དང་ཡིད་མི་བདེ་བ་དང་འཁྲུགས་པ་རྣམས་འབྱུང་སྟེ། དེ་ལྟར་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་པ་འདི་འབྱུང་བར་འགྱུར་རོ།</span><span class="front-title"> །ཞེས་གསུངས་པ་ལྟ་བུ་དང༌། ལུགས་ལྡོག་ནི་རིམ་པ་ལྡོག་པ་སྟེ། </span><span class="tibetan-external-citations">རྒ་ཤི་ལ་སོགས་པ་སྐྱེ་བ་ལས་འབྱུང༌། སྐྱེ་བ་སྲིད་པ་ལས། སྲིད་པ་ལེན་པ་ལས་འབྱུང་ཞེས་པ་ནས། འདུ་བྱེད་མ་རིག་པ་ལས་འབྱུང་ཞེས་པའི་བར་ཡིན་ཞིང༌།</span><span class="front-title"> དེ་དག་ཀྱང་རིམ་པའི་སྒོ་ནས་ཆ་གཉིས་སུ་ཕྱེ་བ་མ་གཏོགས་དོན་ནི་འཁོར་</span><span class="front-title">བའི་རྒྱུ་འབྲས་ལ་ཡིད་ཆེས་བསྐྱེད་པར་མཚུངས་པ་ཉིད་དོ། །གཉིས་པ་ནི། རྣམ་པར་བྱང་བའི་དབང་གིས་མྱ་ངན་ལས་འདས་པར་འཇུག་ཚུལ་གྱི་ལུགས་དང་མཐུན་པ་ནི། </span><span class="tibetan-external-citations">ཡས་རིམ་གྱིས་མ་རིག་པ་འགག་ན་འདུ་བྱེད་འགགའདུ་བྱེད་འགག་ན་རྣམ་པར་ཤེས་པ་འགག་ཅེས་པ་ནས། སྐྱེ་བ་འགག་ན་རྒ་ཤི་ལ་སོགས་པ་འགག་ཅེས་པ་དང༌།</span><span class="front-title"> ལུགས་ལྡོག་ནི་</span><span class="tibetan-external-citations">སྐྱེ་བ་འགག་ན་རྒ་ཤི་འགག སྲིད་པ་འགག་ན་སྐྱེ་བ་འགག་ཅེས་པ་ནས། མ་རིག་པ་འགག་ན་འདུ་བྱེད་འགག་</span><span class="front-title">ཅེས་པའི་བར་ཏེ་རིམ་པ་ཙམ་མ་གཏོགས་དོན་ནི་མྱ་ངན་ལས་འདས་པ་འཐོབ་ཚུལ་དུ་གཅིག་པ་ཉིད་དོ། །དེས་ནི་རྩ་བ་མ་རིག་པ་འགག་ན་སྡུག་བསྔལ་མཐའ་དག་ལས་གྲོལ་བར་འགྱུར་བས་དེ་སྤང་བའི་ཆེད་དུ་ཡང་དག་པའི་ཡེ་ཤེས་སྐྱེད་པར་བྱེད་པའོ། །</span></p>
			<p id="_idParaDest-327" class="tibetan-sabche1"><span class="tibetan-sabche">གསུམ་པ་བསྲུང་བྱའི་སྡོམ་པ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྡོམ་པ་སོ་ཐར་་་་་་། །</span></p>
			<p class="tibetan-commentary-non-indent"><span class="front-title">ཞེས་པ་སྟེ་རང་རྒྱལ་གྱི་སྡོམ་པའང་སོ་སོ་ཐར་པའི་ཁྲིམས་ཏེ་ཉན་ཐོས་དང་འདྲའོ། །</span></p>
			<p id="_idParaDest-328" class="tibetan-sabche1"><span class="tibetan-sabche">བཞི་པ་རྟོགས་བྱའི་ལྟ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་གང་ཟག་བདག་མེད་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཟུང་དོན་རང་བཞིན་མེད་རྟོགས་་་་་་། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། ས་སྡེ་ལས་འདིས་ཉན་ཐོས་དང་འདྲ་བར་གང་ཟག་གི་བདག་མེད་ཙམ་རྟོགས་པར་བཤད་ཀྱང༌། མངོན་རྟོགས་རྒྱན་ལས། གཟུང་དོན་རྟོག་པ་སྤོང་ཕྱིར་དང༌། </span><span class="tibetan-external-citations">།འཛིན་པ་མི་སྤོང་ཕྱིར་དང་ནི། །རྟེན་གྱི་བསེ་རུ་ལྟ་བུའི་ལམ། །ཡང་དག་བསྡུས་པ་ཤེས་པར་བྱ། །ཞེས་གསུངས་པ་ལྟར།</span><span class="front-title"> གང་ཟག་གི་བདག་མེད་པར་རྟོགས་པའི་སྟེང་དུ་ཆོས་ཀྱི་བདག་གི་ཕྱོགས་གཅིག་གཟུང་བའི་དོན་རང་བཞིན་མེད་པར་རྟོགས་པ་ཕལ་མོ་ཆེ་བཞེད་པ་མཐུན་ནོ། །</span></p>
			<p id="_idParaDest-329" class="tibetan-sabche1"><span class="tibetan-sabche">ལྔ་པ་འཐོབ་བྱའི་འབྲས་བུ་ནི།</span></p>
			<p class="tibetan-commentary-non-indent"><span class="front-title">ལྷག་བཅས་ལྷག་མེད་ཀྱི་མྱང་འདས་གཉིས་ཏེ་</span><span class="front-title">འདི་ཡང་ཉན་ཐོས་དང་འདྲ་བ་ན་འདིར་ཟུར་དུ་དབྱེ་བ་མ་བྱས་སོ། །</span></p>
			<p id="_idParaDest-330" class="tibetan-sabche1"><span class="tibetan-sabche">དྲུག་པ་རབ་ཏུ་དབྱེ་བ་ལ་གཉིས། བསེ་རུ་ལྟ་བུ་དང༌། ཚོགས་ན་སྤྱོད་པའོ། །དང་པོ་༼བསེ་རུ་ལྟ་བུ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་དབང་རྣོན་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྲིད་མཐར་སྨོན་ལམ་གསུམ་གྱིས་མཚམས་སྦྱར་ནས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བསྙེན་རྫོགས་བཞི་པའི་རབ་མཐའ་ཁྱད་ཅན་བརྟེན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྣམ་པ་བཅུ་དྲུག་བསྒོམ་པས་སྟན་ཅིག་ཏུ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྦྱོར་ལམ་དྲོད་ནས་དགྲ་བཅོམ་བར་དུ་འཐོབ། །</span></p>
			<p class="tibetan-commentary-non-indent"><span class="front-title">རང་རྒྱལ་བསེ་རུ་ལྟ་བུ་ནི་ཤིན་ཏུ་དབང་པོ་རྣོན་པོ་ཡིན་ཏེ། དུད་འགྲོ་བསེ་ལ་ར་</span><span class="front-title">གཅིག་ལས་མེད་པ་ལྟར་འདུ་འཛི་གཡེང་བས་འཇིགས་ནས་གཅིག་པུར་གནས་པས་དེར་བཏགས་ལ། བསྐལ་ཆེན་བརྒྱར་སངས་རྒྱས་འབྱུང་བ་མཉེས་པར་བྱས་ནས་ཚོགས་བསགས། ཕུང་པོ་དང༌། ཁམས་དང༌། སྐྱེ་མཆེད་དང༌། རྟེན་འབྲེལ་དང༌། གནས་ཡིན་མིན་དང༌། བདེན་པ་སྟེ་བསླབ་པར་བྱ་བའི་གནས་དྲུག་ལ་མཁས་པར་བྱས་ནས་སྲིད་པ་ཐ་མ་པའི་ཚེ། སངས་རྒྱས་དང་ཉན་ཐོས་ཀྱིས་སྟོངས་པའི་འཇིག་རྟེན་དུ་སྐྱེ་བ་དང༌། སློབ་དཔོན་སོགས་ལ་མ་བསྟེན་པར་རང་གིས་བྱང་ཆུབ་མངོན་དུ་བྱེད་པ་དང༌། ངག་གི་རྣམ་པར་རིག་བྱེད་སོགས་ཀྱི་སྒོ་ནས་མ་ཡིན་པར་ལུས་ཀྱི་བརྡ་ཆོས་ཀྱི་རྣམ་རིག་གིས་གཞན་དོན་དུ་འགྱུར་བར་སྨོན་པ་སྟེ། སྨོན་ལམ་གསུམ་གྱིས་མཚམས་སྦྱར་བ་ལས། སྐྱེ་བ་ཐ་མར་སངས་རྒྱས་དང་ཉན་ཐོས་</span><span class="front-title">ཀྱིས་མ་བཟུང་བའི་འཇིག་རྟེན་དུ་དམངས་རིགས་མ་ཡིན་པའི་རིགས་གསུམ་གང་རུང་དུ་སྐྱེས། རྟེན་དེ་ལ་སྔོན་གྱི་སྨོན་ལམ་གྱི་དབང་གིས་མཁན་སློབ་མེད་པར་བསྙེན་པར་རྫོགས་ནས། བསམ་གཏན་བཞི་པའི་རབ་མཐའ་ཁྱད་པར་ཅན་ལ་བརྟེན་ཏེ་བདེན་བཞི་མི་རྟག་པ་སོགས་བཅུ་དྲུག་བསྒོམ་པ་ལས། སྟན་ཐོག་གཅིག་ཏུ་སྦྱོར་ལམ་ནས་ཟད་མི་སྐྱེ་ཤེས་པའི་དགྲ་བཅོམ་གྱི་ཡེ་ཤེས་ཀྱི་བར་འཐོབ་པའོ། །འདི་ནི་ཉན་ཐོས་ཀྱི་ལུགས་ཡིན་ལ། ཐེག་ཆེན་གྱི་ཆོས་མངོན་པ་ལས་ནི་དྲོད་ནས་ཟད་མི་སྐྱེ་ཤེས་པའི་བར་དུ་སྐྱེ་བ་བརྒྱུད་དགོས་པར་བཤད་དོ། །</span></p>
			<p id="_idParaDest-331" class="tibetan-sabche1"><span class="tibetan-sabche">གཉིས་པ་ཚོགས་ན་སྤྱོད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཚོགས་སྤྱོད་ཆུང་ངུ་དབང་བརྟུལ་ཆེན་པོ་འབྲིང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐྱེ་བ་གཉིས་བརྒྱུད་རྣམ་ཐར་ཡིད་བྱེད་ཅན། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྒྲ་མེད་ལུས་ཀྱི་སྒོ་ནས་ཆོས་སྟོན་མཛད། །</span></p>
			<p class="tibetan-commentary-non-indent"><span class="front-title">རང་རྒྱལ་ཚོགས་སྤྱོད་ཅེས་པ་ནེ་ཙོ་ལྟར་ཁྱུས་ལྡིང་པ་ལ་བཤད་པའི་ཕྱིར་ཟླ་གྲོགས་དང་བཅས་ཏེ་སྒོམ་པ་གཞིར་བྱས་ནས། ཚོགས་སྤྱོད་ཆུང་ངུ་ཚོགས་བསགས་སྔར་དང་འདྲ་བ་ལས། སྲིད་པ་ཐ་མ་པའི་ཚེ་གནས་དྲུག་ལ་མཁས་པར་བྱས་ཏེ་བཟོད་འབྲིང་མན་བསྐྱེད། ལམ་ལྷག་མ་བསྐྱེད་པའི་ཕྱིར་སླར་ཡང་གནས་དྲུག་ལ་མཁས་པར་བྱས་ཏེ་སྨོན་ལམ་གསུམ་གྱིས་མཚམས་སྦྱར་བ་ལས་སྐྱེ་བ་ཕྱི་མ་འབྲས་བུ་ཇི་ལྟར་རིགས་པ་མངོན་དུ་བྱེད་པའི་རིགས་ཅན་ཏེ་འདི་ནི་དབང་པོ་བརྟུལ་པོའོ། །ཚོགས་སྤྱོད་ཆེན་པོ་ནི། སྔ་མ་དང་འདྲ་བ་ལས་སྲིད་པ་ཐ་མའི་ཚེ་གནས་དྲུག་ལ་མཁས་པར་བྱས་པས་བདེན་པ་མཐོང༌། འབྲས་བུ་དང་པོ་གསུམ་གང་རུང་མངོན་དུ་</span><span class="front-title">བྱས། དགྲ་བཅོམ་པ་ཐོབ་པར་མ་ནུས་པས་དེ་ཐོབ་ཆེད་སླར་གནས་དྲུག་ལ་མཁས་པར་བྱས་ཏེ་སྨོན་ལམ་གསུམ་གྱིས་མཚམས་སྦྱར་བས། སྐྱེ་བ་ཕྱི་མ་ལ་ཇི་ལྟར་རིགས་པའི་འབྲས་བུ་མངོན་དུ་བྱེད་པའི་རིགས་ཅན་ཏེ་འདི་ནི་དབང་པོ་འབྲིང་པོ་སྟེ། དེ་དག་སྐྱེ་བ་གཉིས་རེ་བརྒྱུད་པའོ། །འདི་གསུམ་གའང་རྟེན་འབྲེལ་ཟབ་མོ་དང་རྣམ་ཐར་སྒོ་གསུམ་ཡིད་ལ་བྱེད་ཅིང༌། གཞན་མ་དད་པ་བཟློག་པའི་ཆེད་དུ་རྫུ་འཕྲུལ་ཡང་ཅི་རིགས་པར་སྟོན་ལ། ཞི་བ་དང་དུལ་བས་བསོད་སྙོམས་ལ་འཇུག་པ་ན་སྒྲ་མེད་པ་ལུས་ཀྱི་རྣམ་པར་རིག་བྱེད་སྒོ་ནས་རྟེན་འབྲེལ་སོགས་རྟོགས་པར་འགྱུར་བའི་ཆོས་སྟོན་པར་ཡང་མཛད་དོ། །སྤྱིར་ས་སྡེ་ལས་ཉན་རང་གཉིས་དབང་པོ་དང་འབྲས་བུ་ལ་མཆོག་དམན་ཡོད་ཀྱང༌། ལམ་གྱི་རྣམ་གཞག་ཕལ་ཆེར་</span><span class="front-title">མཚུངས་པས་སྡེ་སྣོད་ལོགས་སུ་ཡོད་པར་མ་བཤད་པ་བཞིན་རྒྱ་བོད་ཀྱི་གཞུང་ཕལ་ཆེ་བར་ཉན་རང་གཉིས་ཀྱི་གྲུབ་མཐའ་གཅིག་ཏུ་བསྡུ་བ་མང་ལ། མ་སྐྱེས་དགྲའི་འགྱོད་པ་བསལ་བའི་མདོ་དང་དུས་ཀྱི་འཁོར་ལོ་ལས་རང་སངས་རྒྱས་ཀྱི་སྡེ་སྣོད་ལོགས་སུ་ཡོད་པར་གསུངས་པ་བཞིན་གཞུང་འགའ་ཞིག་ལས་དེ་གཉིས་ཀྱི་གྲུབ་མཐའ་སོ་སོར་དབྱེ་བར་མཛད་མོད། འདིར་ནི་ཉན་རང་གི་གྲུབ་པའི་མཐའ་ཕལ་ཆེ་བ་གཅིག་ཀྱང༌། མི་གཅིག་པའི་ཁྱད་པར་ཡང་ཤིན་ཏུ་མང་བ་དང༌། གསུང་རབ་སྤྱིའི་སྐད་དུ་ཡང་ཐེག་པ་གསུམ་ཞེས་གྲགས་པས་ན་ཉན་རང་གཉིས་ཀྱི་གྲུབ་མཐའི་རྣམ་གཞག་སོ་སོར་བྱས་པ་ཡིན་ནོ། །</span></p>
			<p id="_idParaDest-332" class="tibetan-sabche1"><span class="tibetan-sabche">གཉིས་པ་ཐེག་པ་ཆེན་པོའི་རྣམ་པར་གཞག་པ་ལ་གཉིས། ཐེག་པ་ཆེ་ཆུང་གི་ཁྱད་པར་བརྗོད། ཐེག་ཆེན་དངོས་ཉིད་རྣམ་པར་གཞག་པའོ། །</span><span class="tibetan-sabche">དང་པོ་༼ཐེག་པ་ཆེ་ཆུང་གི་ཁྱད་པར་བརྗོད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བདག་མེད་གཉིས་རྟོགས་བསམ་སྦྱོར་ཕ་རོལ་ཕྱིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྒྲིབ་གཉིས་ཀུན་སྤངས་སྲིད་ཞིའི་མཐར་མི་གནས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཆེན་པོ་བདུན་ལྡན་་་་་་། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། ཐེག་པ་ཆེན་པོའི་ཚུལ་རྣམ་པར་གཞག་པ་ལ་ཐོག་མར་ཐེག་པ་ཆེ་ཆུང་ལ་ཁྱད་པར་ཅི་ཡོད་སྙམ་ན། མི་བསྐྱོད་ཡབ་སྲས་འདི་ལྟར་དུ་བཞེད་དེ། ལྟ་བ་རྟོགས་པའི་ཁྱད་པར། བསམ་སྦྱོར་བསླབ་བྱའི་ཁྱད་པར། སྤང་བྱ་སྤོང་བའི་ཁྱད་པར། འཐོབ་བྱ་འབྲས་བུའི་ཁྱད་པར། ཆེན་པོ་བདུན་གྱི་ཁྱད་པར་རོ། །དང་པོ་ནི། </span><span class="front-title">གང་ཟག་གི་བདག་མེད་པ་རྟོགས་པའི་སྟེང་དུ་ཆོས་ཀྱི་བདག་མེད་པ་གསལ་ཞིང་རྫོགས་པར་རྟོགས་པ་ཐེག་ཆེན་དང༌། མ་རྟོགས་པ་ཐེག་དམན་ཏེ། དབུ་མ་ལ་བསྟོད་པ་ལས། </span><span class="tibetan-external-citations">མཚན་མ་མེད་པ་མ་རྟོགས་པར། །ཁྱོད་ཀྱིས་ཐར་པ་མེད་པར་གསུངས། །དེ་ཕྱིར་ཁྱོད་ཀྱིས་ཐེག་ཆེན་ལས། །དེ་ནི་ཚང་བར་བསྟན་པ་ལགས། </span><span class="front-title">།ཞེས་པ་ལྟར་རོ། །གཉིས་པ་ནི། བྱམས་སྙིང་རྗེ་བྱང་ཆུབ་སེམས་ཀྱི་བསམ་པས་ཀུན་ནས་བསླངས་ཏེ་སྦྱོར་བ་ཕ་རོལ་ཏུ་ཕྱིན་པ་དྲུག་ལ་བསླབ་པ་དང་མི་བསླབ་པའི་ཁྱད་པར་ཏེ། སློབ་དཔོན་དཔའ་བོས། </span><span class="tibetan-external-citations">བསེ་རུ་ལྟ་བུ་རྣམས་ལ་ནི། །ཕ་རོལ་ཕྱིན་དྲུག་མིང་ཡང་མེད། །བཅོམ་ལྡན་ཉག་གཅིག་ཕ་རོལ་ཕྱིན། །དྲུག་ནི་སྤྱི་ལ་བཞུགས་པ་ལགས།</span><span class="front-title"> །ཞེས་པ་ལྟར་རོ། །གསུམ་པ་ནི། ཉོན་སྒྲིབ་མཐའ་དག་སྤོང་ནུས་རུང་ཤེས་སྒྲིབ་མཐའ་དག་སྤོང་མི་ནུས་པ་ཐེག་དམན་དང༌། སྒྲིབ་གཉིས་བག་ཆགས་དང་</span><span class="front-title">བཅས་པ་མཐའ་དག་སྤོང་བར་ནུས་པ་ཐེག་ཆེན་ནོ། །བཞི་པ་ནི། ཐབས་དང་ཤེས་རབ་དམན་པས་ཞི་བ་མྱ་ངན་ལས་འདས་པ་ཙམ་འདོད་པ་ཐེག་དམན་དང༌། མངོན་རྟོགས་རྒྱན་ལས། </span><span class="tibetan-external-citations">ཤེས་པས་སྲིད་ལ་མི་གནས་ཤིང༌། །སྙིང་རྗེས་ཞི་ལ་མི་གནས་དང༌།</span><span class="front-title"> །ཞེས་པ་ལྟར་ཤེས་རབ་ཟབ་པ་དང་ཐབས་རྒྱ་ཆེ་བས་སྲིད་ཞིའི་མཐའ་ལ་མི་གནས་པའི་མྱ་ངན་ལས་འདས་པ་འདོད་པའམ་སྒྲུབ་པ་ཐེག་པ་ཆེན་པོའོ། །ལྔ་པ་ནི། མདོ་སྡེ་རྒྱན་ལས། </span><span class="tibetan-external-citations">དམིགས་པ་ཆེ་བ་ཉིད་དང་ནི། །དེ་བཞིན་སྒྲུབ་པ་གཉིས་དག་དང༌། །ཡེ་ཤེས་བརྩོན་འགྲུས་རྩོམ་པ་དང༌། །ཐབས་ལ་མཁས་པར་གྱུར་པ་དང༌། །ཡང་དག་སྒྲུབ་པ་ཆེན་པོ་དང༌། །སངས་རྒྱས་ཕྲིན་ལས་ཆེན་པོ་སྟེ། །ཆེན་པོ་འདི་དང་ལྡན་པའི་ཕྱིར། །ཐེག་ཆེན་ཞེས་ནི་ངེས་པར་བརྗོད།</span><span class="front-title"> །ཅེས་གསུངས་ཏེ་དེ་དག་ཀྱང་རིམ་པ་ལྟར་ཐེག་ཆེན་གྱི་སྡེ་སྣོད་རྒྱ་ཆེན་པོ་ལ་དམིགས་པ་དང༌། རང་གཞན་གཉིས་</span><span class="front-title">ཀའི་དོན་སྒྲུབ་པ་དང༌། བདག་མེད་པ་གཉིས་ཀ་རྟོགས་པ་དང༌། བསྐལ་པ་གྲངས་མེད་གསུམ་དུ་གུས་སྦྱོར་གྱི་བརྩོན་འགྲུས་རྩོམ་པ་དང༌། འཁོར་བ་ཡོངས་སུ་མི་གཏོང་ཞིང་ཀུན་ནས་ཉོན་མོངས་པ་མེད་པས་ལུས་ངག་གི་མི་དགེ་བ་བདུན་གནང་བ་ལྟ་བུ་དང༌། སྟོབས་དང་མི་འཇིགས་པ་དང་སངས་རྒྱས་ཀྱི་ཆོས་མ་འདྲེས་པ་ཡང་དག་པར་སྒྲུབ་པ་དང༌། ལྷུན་གྱིས་གྲུབ་ཅིང་རྒྱུན་མི་འཆད་པའི་ཕྲིན་ལས་རྣམས་ཡིན་ལ། དེ་བདུན་དང་ལྡན་པ་ནི་ཐེག་ཆེན་དང་མི་ལྡན་པ་ནི་ཐེག་དམན་ནོ། །གཞན་ཡང་སྡུད་པ་ལས། </span><span class="tibetan-external-citations">གཏོང་བ་ཆེ་དང་བློ་ཆེ་བ་དང་མཐུ་ཆེ་དང༌། །རྒྱལ་བ་རྣམས་ཀྱི་ཐེག་ཆེན་མཆོག་ལ་ཞུགས་པ་དང༌། །གོ་ཆ་ཆེན་པོ་བགོས་ཤིང་བདུད་ཀྱི་སྒྱུ་འདུལ་བ། །དེ་ཡི་ཕྱིར་ན་སེམས་དཔའ་ཆེ་ཞེས་རབ་ཏུ་བརྗོད།</span><span class="front-title"> །ཅེས་དང༌། ཐེག་བསྡུས་ལས། </span><span class="tibetan-external-citations">ཤེས་བྱའི་གནས་དང་མཚན་ཉིད་དེར་འཇུག་དང༌། །དེ་ཡི་རྒྱུ་འབྲས་</span><span class="tibetan-external-citations">དེ་རབ་དབྱེ་བ་དང༌། །བསླབ་པ་གསུམ་དང་དེ་འབྲས་སྤངས་པ་དང༌། །ཡེ་ཤེས་ཐེག་པ་མཆོག་གྱུར་ཁྱད་པར་འཕགས།</span><span class="front-title"> །ཞེས་གསུངས་པས་མཚོན་གསུང་རབ་དགོངས་འགྲེལ་དང་བཅས་པ་ལས་མཐའ་ཡས་པ་འབྱུང་ངོ༌། །</span></p>
			<p id="_idParaDest-333" class="tibetan-sabche1"><span class="tibetan-sabche">གཉིས་པ་ཐེག་པ་ཆེན་པོ་དངོས་ཀྱི་རྣམ་གཞག་ལ་གཉིས་ཏེ། རྒྱུ་མཚན་ཉིད་ཕར་ཕྱིན་ཐེག་པ་དང༌། འབྲས་བུ་གསང་སྔགས་རྡོ་རྗེ་ཐེག་པའོ། །དང་པོ་༼རྒྱུ་མཚན་ཉིད་ཕར་ཕྱིན་ཐེག་པ་༽ལ་གཉིས། མཚན་ཉིད་མདོར་བསྟན། རྣམ་གཞག་རྒྱས་པར་སྨོས་པའོ། །དང་པོ་༼མཚན་ཉིད་མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་སངས་རྒྱས་ཐེག་པ་ཆེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཚན་ཉིད་རྒྱུ་ཡིས་་་་་་། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། ཐེག་པ་འདིར་ཞུགས་ན་སངས་རྒྱས་སུ་བགྲོད་པར་བྱེད་པའི་སྟོབས་ཡོད་པ་དང༌། ཤེས་རབ་རྒྱ་ཆེ་ཞིང༌། སྤྱོད་ཡུལ་ཡངས་པ་དང་མངོན་མཐོའི་དགའ་བ་དང༌། ངེས་ལེགས་ཀྱི་བདེ་བ་ཐམས་ཅད་འཐོབ་པར་བྱེད་པས་ཐེག་པ་ཆེན་པོ་ཞེས་བྱ་སྟེ། སྡུད་པ་ལས། </span><span class="tibetan-external-citations">ཅི་ཕྱིར་འདི་ནི་བྱང་ཆུབ་ཐེག་ཆེན་བྱ་ཞེ་ན། །དེ་གང་ཞོན་ནས་སེམས་ཅན་ཐམས་ཅད་མྱ་ངན་ཟློ། །ཐེག་པ་འདི་ནི་མཁའ་འདྲ་གཞལ་མེད་ཁང་ཆེན་ཏེ། །དགའ་སྐྱིད་བདེ་བ་མངོན་པར་འཐོབ་བྱེད་ཐེག་པའི་མཆོག</span><span class="front-title"> །ཅེས་གསུངས་པས་སོ། །གཞན་ཡང་མཐར་ཐུག་གི་འབྲས་བུ་ཟུང་འཇུག་རྡོ་རྗེ་འཆང་གི་གོ་འཕང་ལ་དངོས་སུ་སྦྱོར་བའི་ལམ་འཁོར་དང་བཅས་པ་མཚོན་པར་བྱེད་པས་ན་མཚན་ཉིད་ཅེས་དང༌། འབྲས་བུའི་མཐར་ཐུག་མི་གནས་པའི་མྱ་ངན་</span><span class="front-title">ལས་འདས་པའི་ཟུང་འཇུག་གི་ཡེ་ཤེས་ལ་ལྟོས་ཏེ་དེའི་རྒྱུའི་ཕྱེད་ཙམ་དུ་སྦྱོར་བར་བྱེད་པས་ན་རྒྱུའི་ཐེག་པ་ཞེས་བྱ་བ་སོགས་སུ་བརྗོད་པ་ཡིན་ནོ། །བྱེད་སྒྲ་ནི་ཚིག་ཕྱི་མ་དྲང་བའི་དོན་ཏོ། །</span></p>
			<p id="_idParaDest-334" class="tibetan-sabche1"><span class="tibetan-sabche">གཉིས་པ་རྣམ་གཞག་དངོས་ལ་གཉིས། བསླབ་བྱ་ཉམས་ལེན་སྤྱིར་བསྟན། གྲུབ་མཐའི་དབྱེ་བ་བྱེ་བྲག་ཏུ་བཤད་པའོ། །དང་པོ་༼བསླབ་བྱ་ཉམས་ལེན་སྤྱིར་བསྟན་པ་༽ལ་གསུམ། སློབ་པ་པོའི་གང་ཟག བསླབ་བྱ་སྦྱོར་བ་ཕྱིན་དྲུག དངོས་གཞི་ཞི་ལྷག་བཤད་པའོ། །དང་པོ་༼སློབ་པ་པོའི་གང་ཟག་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་བགྲོད་བྱེད་གང་ཟག་ནི། །</span></p>
			<p class="tibetan-root-text_tibetan-root-text-last-line"><span class="tibetan-root-text">བློ་ཆེན་དབང་པོ་རིམ་གསུམ་་་་་་། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། སྤྱིར་ཐེག་པ་ཆེན་པོའི་ལམ་གྱིས་བགྲོད་པར་བྱེད་པའི་གང་ཟག་ནི། ཐེག་པ་ཆེན་པོའི་རིགས་རྐྱེན་གྱིས་སད་པ། བསམ་པ་བྱང་ཆུབ་ཀྱི་སེམས་གཉིས་བསྐྱེད་པ། སྦྱོར་བ་བྱང་ཆུབ་ཀྱི་སྤྱོད་པ་རླབས་པོ་ཆེ་ལ་སྤྱོད་ནུས་པའི་བློ་ཆེ་བ་གཞིར་བྱས། དབང་པོ་རྟུལ་རྣོན་ཤིན་ཏུ་རྣོན་པོའི་རིམ་པ་གསུམ་དུ་ཡོད་པ་ལས་དབང་པོ་རྟུལ་པོ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མོས་ཤིང་བཟོད་པ་ཡོད་དུ་ཟིན་ཀྱང་སྦྱིན་སོགས་དང་པོ་ལྔ་ལ་སྤྱོད་པ་ན་ཤེར་ཕྱིན་གྱིས་ཟིན་པར་སྤྱོད་མི་ནུས་པ་སྟེ། འདི་ལ་བྱང་ཆུབ་སེམས་དཔའ་ལས་དང་པོ་པ་ཡང་ཟེར་རོ། །དབང་པོ་རྣོན་པོ་ནི་སྦྱིན་སོགས་ཤེར་ཕྱིན་གྱིས་ཟིན་པར་སྤྱོད་པའོ། །ཤིན་ཏུ་རྣོན་པོ་ནི་སྦྱིན་སོགས་ཤེར་ཕྱིན་ཁྱད་པར་ཅན་སོ་སོ་རང་རིག་གི་མངོན་སུམ་གྱིས་ངོ་བོ་ཉིད་དུ་ཟིན་པར་</span><span class="front-title">སྤྱོད་ནུས་པའོ། །</span></p>
			<p id="_idParaDest-335" class="tibetan-sabche1"><span class="tibetan-sabche">གཉིས་པ་༼བསླབ་བྱ་སྦྱོར་བ་ཕྱིན་དྲུག་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་སེམས་བསྐྱེད་ནས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྦྱོར་བ་ཕ་རོལ་ཕྱིན་པ་དྲུག་ལ་བསླབ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ཡང་ངོ་བོ་མཚན་ཉིད་ངེས་ཚིག་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དབྱེ་བསྡུ་ཡང་དག་གཙོ་ཁྱད་སློབ་པའི་ཚུལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">འབྲས་བུ་དྲང་ངེས་རིམ་པས་ཤེས་པར་བྱ། །</span></p>
			<p class="tibetan-commentary-non-indent"><span class="front-title">དབང་པོ་རིམ་པ་གསུམ་ཀས་ཐུན་མོང་དུ་བསླབ་པར་བྱ་བའི་གནས་ནི་བྱང་ཆུབ་ཏུ་སེམས་བསྐྱེད་དེ་བྱང་ཆུབ་ཀྱི་སྤྱོད་པ་ལ་བསླབ་པ་ཡིན་ལ། དེའང་གཙོ་བོར་སྦྱོར་བ་ཕ་རོལ་ཏུ་ཕྱིན་པ་དྲུག་ལ་བསླབ་པར་བྱ་སྟེ། འདི་དག་གི་དོན་འགའ་ཞིག་བྱང་སྡོམ་སྐབས་སུ་སྨོས་ཟིན་ཀྱང༌། འདིར་ཡང་མདོ་ཙམ་སྨོས་ན།</span></p>
			<p id="_idParaDest-336" class="tibetan-sabche1"><span class="tibetan-sabche">དང་པོ་ངོ་བོ་ནི།</span></p>
			<p class="tibetan-commentary-non-indent"><span class="front-title">རིན་ཆེན་ཕྲེང་བ་ལས། </span><span class="tibetan-external-citations">སྦྱིན་པ་རང་ནོར་ཡོངས་གཏོང་བ། །ཚུལ་ཁྲིམས་གཞན་ལ་ཕན་བྱེད་པའོ། །བཟོད་པ་ཁྲོ་བ་སྤངས་པ་སྟེ། །བརྩོན་འགྲུས་དགེ་བ་ཡོངས་འཛིན་པའོ། །བསམ་གཏན་རྩེ་གཅིག་ཉོན་མོངས་མེད། 	།ཤེས་རབ་བདེན་དོན་གཏན་ལ་འབེབས།</span><span class="front-title"> །ཞེས་སོ། །</span></p>
			<p id="_idParaDest-337" class="tibetan-sabche1"><span class="tibetan-sabche">གཉིས་པ་མཚན་ཉིད་ནི།</span></p>
			<p class="tibetan-commentary-non-indent"><span class="front-title">སེར་སྣ་སོགས་རང་རང་གི་མི་མཐུན་ཕྱོགས་ཉམས་</span><span class="front-title">པ། འཁོར་གསུམ་རྣམ་པར་མི་རྟོག་པའི་ཡེ་ཤེས་དང་ལྡན་པ། སྤྱོད་པས་གཞན་དོན་རྫོགས་པ། རེ་རེས་ཀྱང་སེམས་ཅན་གྱི་རྒྱུད་སྨིན་པས་མཚན་ཉིད་བཞི་དང་ལྡན་པ་སྟེ། རྒྱན་ལས། </span><span class="tibetan-external-citations">སྦྱིན་པ་མི་མཐུན་ཕྱོགས་ཉམས་དང༌། །རྣམ་པར་མི་རྟོག་ཡེ་ཤེས་ལྡན། །འདོད་པ་ཐམས་ཅད་ཡོངས་རྫོགས་བྱེད། །སེམས་ཅན་རྣམ་སྨིན་བྱེད་རྣམ་གསུམ།</span><span class="front-title"> །ཞེས་སོགས་གསུངས་པ་ལྟར་རོ། །</span></p>
			<p id="_idParaDest-338" class="tibetan-sabche1"><span class="tibetan-sabche">གསུམ་པ་ངེས་ཚིག་ནི།</span></p>
			<p class="tibetan-commentary-non-indent"><span class="front-title">དེ་ཉིད་ལས། </span><span class="tibetan-external-citations">དབུལ་བ་དོར་བར་བྱ་བ་དང༌། །བསིལ་བ་ཐོབ་དང་ཁྲོ་བཟོད་དང༌། །མཆོག་སྦྱོར་བ་དང་ཡིད་འཛིན་དང༌། །དོན་དམ་ཤེས་པའི་ཕྱིར་བཤད་དོ།</span><span class="front-title"> །ཞེས་འབྱུང་བ་ལྟར། དབུལ་བ་འདོར་བ་སྦྱིན་པའི་ངེས་ཚིག་ཏུ་བཞག་པ་ལ་སྦྱིན་པའི་སྐད་དོད་དཱ་ན་སྟེ། དཱ་ནི་དཱ་རི་དྲཱའི་སྒྲ་ལས་དབུལ་བ་སོགས་ལ་འཇུག ན་ནི་སེལ་བའི་དགག་ཚིག་སྟེ་དབུལ་བ་སེལ་ཞིང་འདོར་བས་སྦྱིན་པ་ལ་</span><span class="front-title">འཇུག་པ་ལྟར་ཀུན་ལ་ཤེས་པར་བྱའོ། །</span></p>
			<p id="_idParaDest-339" class="tibetan-sabche1"><span class="tibetan-sabche">བཞི་པ་དབྱེ་བསྡུ་གཉིས་ལས།</span></p>
			<p class="tibetan-commentary-non-indent"><span class="front-title">དབྱེ་བ་ནི་བྱང་སྡོམ་སྐབས་སུ་སྨོས་པ་ལྟར་རྩ་བའི་དབྱེ་བ་བཅོ་བརྒྱད་པོ་རེ་རེ་ལའང་སེམས་ཅན་གྱི་དོན་དུ་བྱེད་པ་དང༌། སེམས་ཅན་ལ་མི་གནོད་པར་བྱེད་པ་དང༌། བྱ་དཀའི་སྡུག་བསྔལ་བཟོད་པར་བྱེད་པ་དང༌། བྱ་བ་གཞན་གྱིས་བར་མ་ཆོད་པར་བྱེད་པ་དང༌། སེམས་མ་ཡེངས་པར་བྱེད་པ་དང༌། ཐམས་ཅད་སྟོང་པ་དང་སྒྱུ་མ་ལྟ་བུར་ཤེས་པར་བྱེད་པ་སྟེ་དྲུག་དྲུག་དང་ལྡན་པས་བརྒྱ་རྩ་བརྒྱད་དམ། ཡང་ན། མངོན་རྟོགས་རྒྱན་ལས། </span><span class="tibetan-external-citations">སྦྱིན་པ་ལ་སོགས་རྣམ་དྲུག་ལ། །དེ་དག་སོ་སོར་བསྡུས་པ་ཡིས། །གོ་ཆའི་སྒྲུབ་པ་གང་ཡིན་དེ། །དྲུག་ཚན་དྲུག་གིས་ཇི་བཞིན་བཤད།</span><span class="front-title"> །ཅེས་པ་ལྟར། སྦྱིན་པའི་སྦྱིན་པ། སྦྱིན་པའི་ཚུལ་ཁྲིམས་སོགས་དྲུག་པོ་རེ་རེ་ཡང་དྲུག་དྲུག་དང་ལྡན་པས་སུམ་ཅུ་རྩ་དྲུག་ཏུའང་དབྱེར་ཡོད་</span><span class="front-title">དོ། །བསྡུ་བ་ནི། རྒྱན་ལས། </span><span class="tibetan-external-citations">སྦྱིན་དང་ཚུལ་ཁྲིམས་བསོད་ནམས་ཀྱི། །ཚོགས་ཡིན་ཤེས་རབ་ཡེ་ཤེས་ཀྱི། །གསུམ་པོ་གཞན་ནི་གཉིས་ཀའི་སྟེ། །ལྔ་ཆར་ཡང་ནི་ཡེ་ཤེས་ཚོགས།</span><span class="front-title"> །ཞེས་གསུངས་པ་ལྟར་ཚོགས་གཉིས་སམ། ཤེས་རབ་ཀྱིས་ཟིན་ན་ལྔ་གའང་ཡེ་ཤེས་ཀྱི་ཚོགས་སུ་འགྱུར་རོ། །ཡང་ན་དང་པོ་ལྔ་ཐབས་དང༌། དྲུག་པ་ཤེས་རབ་སྟེ་ཐབས་ཤེས་གཉིས་སུའང་འདུ་བ་ཡིན་ནོ། །</span></p>
			<p id="_idParaDest-340" class="tibetan-sabche1"><span class="tibetan-sabche">ལྔ་པ་༼ལན་དང་རྣམ་སྨིན་ལ་མི་རེ་བས་ཡང་དག་པར་འགྱུར་བ་༽ནི།</span></p>
			<p class="tibetan-commentary-non-indent"><span class="front-title">ལན་དང་རྣམ་སྨིན་ལ་མི་རེ་བས་སྦྱིན་པ་ཡང་དག་པར་འགྱུར་བ་སོགས་ཏེ། རྒྱན་ལས། </span><span class="tibetan-external-citations">རེ་བ་མེད་པའི་སྦྱིན་པ་དང༌། །ཡང་སྲིད་མི་འདོད་ཚུལ་ཁྲིམས་དང༌། །ཐམས་ཅད་ལ་ནི་བཟོད་པ་དང༌། །ཡོན་ཏན་ཀུན་འབྱུང་བརྩོན་འགྲུས་དང༌།</span><span class="front-title"> </span><span class="tibetan-external-citations">།དེ་བཞིན་བསམ་གཏན་གཟུགས་མེད་མིན། །ཤེས་རབ་ཐབས་དང་ལྡན་པ་ནི། །ཕ་རོལ་ཕྱིན་པ་དྲུག་པོ་ལ། །བརྟན་པ་རྣམས་ཀྱིས་ཡང་དག་སྦྱོར།</span><span class="front-title"> །ཞེས་སོ། །</span></p>
			<p id="_idParaDest-341" class="tibetan-sabche1"><span class="tibetan-sabche">དྲུག་པ་གཙོ་བོ་ནི།</span></p>
			<p class="tibetan-commentary-non-indent"><span class="front-title">སྦྱིན་པའི་ནང་ནས་དམ་པའི་ཆོས་ཀྱི་སྦྱིན་པ་གཙོ་བོར་གྱུར་</span><span class="front-title">པ་སོགས་ཤེས་པར་བྱ་སྟེ། དེ་ཉིད་ལས། </span><span class="tibetan-external-citations">ཆོས་སྦྱིན་ཚུལ་ཁྲིམས་དག་པ་དང༌། །མི་སྐྱེ་བཟོད་པ་ཐོབ་ཉིད་དང༌། །ཐེག་ཆེན་བརྩོན་འགྲུས་རྩོམ་པ་དང༌། །མཐའ་ལ་སྙིང་རྗེ་ལྡན་གནས་དང༌། །ཤེས་རབ་བློ་ལྡན་རྣམས་ཀྱིས་ནི། །ཕ་རོལ་ཕྱིན་པ་གཙོ་བོར་འདོད། </span><span class="front-title">།ཅེས་གསུངས་ཤིང༌། དེ་དག་ཀྱང་འཁོར་དང་བཅས་པའི་དབང་དུ་ན་དམ་པ་དྲུག་ལྡན་དུ་ཉམས་སུ་བླང་དགོས་ཏེ། དེའང་རྟེན་དམ་པ་བྱང་ཆུབ་ཀྱི་སེམས་དང་ལྡན་པ། དངོས་པོ་དམ་པ་སྦྱིན་སོགས་ཀྱི་དངོས་པོ་ཕྱོགས་རེ་བ་མིན་པར་རིས་མེད་པ། ཆེད་དུ་བྱ་བ་དམ་པ་གཞན་དོན་དུ་སྦྱོར་བ། ཐབས་དམ་པ་འཁོར་གསུམ་མི་རྟོག་པའི་ཤེས་རབ་ཀྱིས་ཟིན་པ། བསྔོ་བ་དམ་པ་བླ་ན་མེད་པའི་བྱང་ཆུབ་ཏུ་དུག་མེད་པའི་བསྔོ་བས་རྒྱས་འདེབས་པ། དག་པ་དམ་པ་སྒྲིབ་པ་གཉིས་ཀྱི་དངོས་གཉེན་དུ་སྤྱོད་པ་རྣམས་སོ། །</span></p>
			<p id="_idParaDest-342" class="tibetan-sabche1"><span class="tibetan-sabche">བདུན་པ་ཁྱད་པར་ལའང་གཉིས།</span></p>
			<p class="tibetan-commentary-non-indent"><span class="front-title">མི་མཐུན་པ་དང་གཉེན་པོའི་ཁྱད་པར་ནི། ལོངས་སྤྱོད་ལ་ཆགས་པ་སྦྱིན་པའི་མི་མཐུན་ཕྱོགས་ཉམས་པའི་སྐལ་བ་ཅན་ཡིན་ལ། མ་ཆགས་པ་གཉེན་པོ་ཁྱད་པར་དུ་འགྱུར་བའི་སྐལ་བ་ཅན་སོགས་ཏེ། </span><span class="tibetan-external-citations">ལོངས་སྤྱོད་ཆགས་དང་ཉམས་བཅས་དང༌། །ང་རྒྱལ་ཉིད་དང་བསོད་ནམས་དང༌། རོ་མྱང་བ་དང་རྣམ་རྟོག་ནི། །བརྟན་པ་རྣམས་ཀྱི་ཉམས་པའི་རྒྱུ། །དེ་དག་གཉེན་པོ་ལ་གནས་པའི། །བྱང་ཆུབ་སེམས་དཔའ་རྣམས་ཀྱིས་ནི། །དེ་ལས་བཟློག་ཕྱིར་ཁྱད་པར་གྱི། །སྐལ་ཅན་ཆོས་སུ་ཤེས་པར་བྱ།</span><span class="front-title"> །ཞེས་གསུངས་སོ། །བཅོས་མ་དང་ཡང་དག་པའི་ཁྱད་པར་ཡང༌། སྤྲུལ་པ་དང་ནི་ཚུལ་འཆོས་དང༌། </span><span class="tibetan-external-citations">།བཞིན་གྱི་མཛེས་ནི་སྟོན་པ་དང༌། །དེ་བཞིན་ཕྲ་ལ་འཇུག་པ་དང༌། །ལུས་དང་ངག་ནི་ཞི་བ་དང༌། །དེ་བཞིན་སྨྲ་མཁས་ཕུན་སུམ་ཚོགས། །དེ་དག་སྒྲུབ་དང་བྲལ་བ་ནི། །བྱང་ཆུབ་སེམས་</span><span class="tibetan-external-citations">དཔའ་རྣམ་དག་གི། །ཡང་དག་མིན་པ་ཉིད་དུ་བཤད། །བཟློག་པ་རབ་ཏུ་སྦྱོར་རྣམས་ཀྱིས། །དེ་དག་ཡང་དག་ཉིད་དུ་བཤད། །ཅེས་གསུངས་པ་ལྟར་རོ། །</span></p>
			<p id="_idParaDest-343" class="tibetan-sabche1"><span class="tibetan-sabche">བརྒྱད་པ་སློབ་ཚུལ་ནི།</span></p>
			<p class="tibetan-commentary-non-indent"><span class="front-title">སོ་སོའི་ཕན་ཡོན་དང་མི་མཐུན་ཕྱོགས་ཀྱི་ཉེས་དམིགས་ཤེས་པའི་སྒོ་ནས་རེ་རེའང་ཕར་ཕྱིན་དྲུག་ལྡན་དུ་ཉམས་སུ་བླང་བར་བྱ་སྟེ། སྦྱིན་པ་ལ་མཚོན་ན། ལུས་ལོངས་སྤྱོད་དགེ་རྩ་བཅས་གཏོང་བ་སྦྱིན་པ། དེའི་ཚེ་ཉན་རང་གི་ཡིད་བྱེད་སྡོམ་པའི་ཚུལ་ཁྲིམས་དང༌། རྣམ་མཁྱེན་གྱི་ཆོས་ལ་མོས་ཤིང་བཟོད་པ་དང༌། དེ་ཉིད་གོང་འཕེལ་གྱི་ཕྱིར་འདུན་པ་བསྐྱེད་པའི་བརྩོན་འགྲུས་དང༌། ཐེག་དམན་དང་མ་འདྲེས་པའི་སེམས་རྩེ་གཅིག་པའི་བསམ་གཏན་དང༌། སྦྱིན་བྱ་སྦྱིན་བྱེད་སྦྱིན་པོ་རྣམས་སྒྱུ་མ་ལྟར་ཤེས་པའི་ཤེས་རབ་སྟེ་དྲུག་ཚན་ཚང་བར་བྱེད་པའོ། །</span></p>
			<p id="_idParaDest-344" class="tibetan-sabche1"><span class="tibetan-sabche">དགུ་པ་འབྲས་བུ་ལ་གནས་སྐབས་སུ།</span></p>
			<p class="tibetan-commentary-non-indent"><span class="front-title">རིན་ཆེན་ཕྲེང་བ་ལས། </span><span class="tibetan-external-citations">སྦྱིན་པས་ལོངས་སྤྱོད་ཁྲིམས་ཀྱིས་བདེ། །བཟོད་པས་གཟུགས་བཟང་བརྩོན་པས་བརྗིད། །བསམ་གཏན་གྱིས་ཞི་བློ་ཡིས་གྲོལ།</span><span class="front-title"> །ཞེས་གསུངས་པ་ལྟར་རོ། །མཐར་ཐུག་བསོད་ནམས་ཀྱི་ཚོགས་སངས་རྒྱས་ཀྱི་གཟུགས་སྐུའི་དངོས་རྒྱུ་དང༌། ཡེ་ཤེས་ཀྱི་ཚོགས་ཆོས་སྐུའི་དངོས་རྒྱུ་དང༌། བརྩོན་འགྲུས་ནི་གཉིས་གའི་གྲོགས་སུ་འགྱུར་ཏེ་སྐུ་གཉིས་འཐོབ་པར་བྱེད་པའོ། །</span></p>
			<p id="_idParaDest-345" class="tibetan-sabche1"><span class="tibetan-sabche">བཅུ་པ་གྲངས་ངེས་ནི།</span></p>
			<p class="tibetan-commentary-non-indent"><span class="front-title">ཕར་ཕྱིན་དྲུག་ཏུ་ངེས་པ་ནི་བྱང་ཆུབ་སེམས་དཔའི་སྒྲུབ་པའི་ཆོས་ཐམས་ཅད་མདོར་བསྡུ་ན་བསླབ་པ་གསུམ་དུ་འདུས་པའི་ངེས་པ་ལས་ཡིན་ཏེ། རྒྱན་ལས། </span><span class="tibetan-external-citations">བསླབ་གསུམ་དབང་དུ་མཛད་ནས་ནི། །རྒྱལ་བས་ཕ་རོལ་ཕྱིན་པ་དྲུག </span><span class="tibetan-external-citations">།ཡང་དག་བཤད་དེ་དང་པོ་གསུམ། །ཐ་མ་གཉིས་ཀྱིས་རྣམ་པ་གཉིས།</span><span class="front-title"> །གཅིག་ནི་སུམ་ཆར་ལ་ཡང་གཏོགས། །ཞེས་གསུངས་སོ། །ཡང་ན་མངོན་མཐོ་དང་ངེས་ལེགས་ཀྱི་དབང་དུ་བྱས་པ་སྟེ། དེ་ལ་མངོན་མཐོའི་དོན་དུ་གསུམ་ནི་ལོངས་སྤྱོད་ཀྱི་དོན་དུ་སྦྱིན་པ། ལུས་ཀྱི་དོན་དུ་ཚུལ་ཁྲིམས། འཁོར་གྱི་དོན་དུ་བཟོད་པའོ། །ངེས་ལེགས་ཀྱི་གསུམ་ནི། ཞི་གནས་ཀྱི་དོན་དུ་བསམ་གཏན། ལྷག་མཐོང་གི་དོན་དུ་ཤེས་རབ། ཡོན་ཏན་འཕེལ་བའི་དོན་དུ་བརྩོན་འགྲུས་སོ། །</span></p>
			<p id="_idParaDest-346" class="tibetan-sabche1"><span class="tibetan-sabche">བཅུ་གཅིག་པ་གོ་རིམ་ནི།</span></p>
			<p class="tibetan-commentary-non-indent"><span class="front-title">དེ་ཉིད་ལས། </span><span class="tibetan-external-citations">སྔ་མ་ལ་བརྟེན་ཕྱི་མ་སྐྱེ། །དམན་དང་མཆོག་ཏུ་གནས་ཕྱིར་དང༌། །རགས་པ་དང་ནི་ཕྲ་བའི་ཕྱིར། །དེ་དག་རིམ་པར་བསྟན་པ་ཡིན།</span><span class="front-title"> །ཞེས་པ་ལྟར་རྒྱུ་མཚན་གསུམ་གྱིས་སྦྱིན་པ་སོགས་དེ་དག་རིམ་པར་བསྟན་པ་ཡིན་ནོ། །</span></p>
			<p id="_idParaDest-347" class="tibetan-sabche1"><span class="tibetan-sabche">གསུམ་པ་དངོས་གཞི་ཞི་ལྷག་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དངོས་གཞི་ཞི་གནས་རྩེ་གཅིག་སེམས་དང་ནི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཆོས་རབ་རྣམ་འབྱེད་ལྷག་མཐོང་རིམ་བཞིན་བསྒོམ། །</span></p>
			<p class="tibetan-commentary-non-indent"><span class="front-title">ལམ་གྱི་དངོས་གཞིར། མདོ་རྒྱན་ལས། </span><span class="tibetan-external-citations">ཡང་དག་དམིགས་པ་ལ་བརྟེན་ནས། །སེམས་ལ་སེམས་ནི་འཇོག་ཕྱིར་དང༌། །ཆོས་རབ་རྣམ་པར་འབྱེད་པའི་ཕྱིར། །ཞི་གནས་དང་ནི་ལྷག་མཐོང་ཡིན།</span><span class="front-title"> །ཞེས་གསུངས་པ་ལྟར། ཞི་གནས་ཀྱི་ཏིང་འཛིན་སེམས་རྩེ་གཅིག་པ་དང༌། ཆོས་རབ་རྣམ་འབྱེད་སོ་སོར་རྟོགས་པའི་ཤེས་རབ་ཀྱི་ལྷག་མཐོང་ཐོག་མར་གོ་རིམ་བཞིན་བསྒོམ། མཐར་རང་གི་ངང་གིས་མཉམ་དུ་འཇུག་པའི་ཞི་ལྷག་ཟུང་འབྲེལ་གྱི་ཏིང་ངེ་འཛིན་བསྒོམས་པས་སྲིད་ཞིའི་འཆིང་བ་</span><span class="front-title">ལས་གྲོལ་བ་མི་གནས་པའི་མྱང་འདས་འཐོབ་པར་འགྱུར་ཏེ། དགོངས་འགྲེལ་ལས། </span><span class="tibetan-external-citations">སྐྱེ་བ་པོ་ཡིས་ལྷག་མཐོང་དང༌། །ཞི་གནས་གོམས་པར་བྱས་ན་ནི། །གནས་ངན་ལེན་གྱི་འཆིང་བ་དང༌། །མཚན་མའི་འཆིང་བ་ལས་གྲོལ་འགྱུར།</span><span class="front-title"> །ཞེས་གསུངས་སོ། །འདི་དག་གི་རྣམ་གཞག་རྒྱས་པ་སྒོམ་རིམ་སྐབས་སུ་འབྱུང་ངོ༌། །</span></p>
			<p id="_idParaDest-348" class="tibetan-sabche1"><span class="tibetan-sabche">གཉིས་པ་གྲུབ་མཐའི་དབྱེ་བ་བྱེ་བྲག་ཏུ་བཤད་པ་ལ་གཉིས། མིང་མདོར་བསྟན། མཚན་ཉིད་རྒྱས་པར་བཤད་པའོ། །དང་པོ་༼མིང་མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གྲུབ་མཐའ་སེམས་ཙམ་དབུ་མ་གཉིས་སུ་གནས། །</span></p>
			<p class="tibetan-commentary-non-indent"><span class="front-title">རྒྱུ་མཚན་ཉིད་ཀྱི་ཐེག་པ་དེ་ལ་གྲུབ་མཐའ་རྣམ་པར་རིག་པ་སྨྲ་བ་སེམས་ཙམ་པ་དང༌། ངོ་བོ་ཉིད་མེད་པར་སྨྲ་བ་དབུ་མ་པ་གཉིས་སུ་གནས་སོ། །</span></p>
			<p id="_idParaDest-349" class="tibetan-sabche1"><span class="tibetan-sabche">གཉིས་པ་༼མཚན་ཉིད་རྒྱས་པར་བཤད་པ་༽ལ་གཉིས། སེམས་ཙམ་པ་དང༌། དབུ་མའི་ལུགས་བཤད་པའོ། །དང་པོ་༼སེམས་ཙམ་པ་༽ལ་གསུམ། སྒྲ་དོན་ངེས་ཚིག གཞི་བདུན་དུ་བསྡུ་བ། རབ་ཏུ་དབྱེ་བ་བཤད་པའོ། །དང་པོ་༼སྒྲ་དོན་ངེས་ཚིག་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྣམ་ཤེས་བདེན་གྲུབ་སྨྲ་བའི་སེམས་ཙམ་པས། །</span></p>
			<p class="tibetan-commentary-non-indent"><span class="front-title">ཞེས་སེམས་ལས་གཞན་པའི་དངོས་པོ་ནི་གང་ཡང་མེད་ལ་སེམས་རྣམ་རིག་ཙམ་ནི་</span><span class="front-title">བདེན་པའི་དངོས་པོར་གྲུབ་པར་འདོད་པས་སེམས་ཙམ་པའམ་རྣམ་རིག་པ་སྟེ། བརྒྱད་སྟོང་པ་ལས། </span><span class="tibetan-external-citations">ཀྱེ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་སྟེ།</span><span class="front-title"> ཞེས་པའི་ལུང་གི་དོན་དངོས་པོ་དང་མཐུན་པ་ལྟར་ཚུལ་བཞིན་ཡིད་ལ་བྱེད་པས་སྤྱོད་པས་ན་རྣལ་འབྱོར་སྤྱོད་པ་ཞེས་ཀྱང་གྲགས་སོ། །</span></p>
			<p id="_idParaDest-350" class="tibetan-sabche1"><span class="tibetan-sabche">གཉིས་པ་༼གཞི་བདུན་དུ་བསྡུ་བ་༽ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཐེག་ཆེན་ལམ་ཀུན་གཞི་བདུན་དག་ཏུ་སྡུད། །</span></p>
			<p class="tibetan-commentary-non-indent"><span class="front-title">སེམས་ཙམ་པས་ཐེག་པ་ཆེན་པོའི་ལམ་མཐའ་དག་གཞི་བདུན་དུ་སྡུད་དེ། </span><span class="tibetan-external-citations">ཤེས་བྱའི་གནས་དང་མཚན་ཉིད་དེར་འཇུག་དང༌། །དེ་ཡི་རྒྱུ་འབྲས་དེ་རབ་དབྱེ་བ་དང༌། །བསླབ་པ་གསུམ་དང་དེ་འབྲས་སྤངས་པ་དང༌། །ཡེ་ཤེས་ཐེག་པ་མཆོག་གྱུར་ཁྱད་པར་འཕགས། །ཞེས་ཆོས་མངོན་པའི་མདོ་ལས་གསུངས་པ་ལྟ་བུའོ། །</span></p>
			<p id="_idParaDest-351" class="tibetan-sabche1"><span class="tibetan-sabche">གཉིས་པ་རྒྱས་པར་བཤད་པ་ལ་བདུན། ཤེས་བྱའི་གནས། དེའི་མཚན་ཉིད། དེའི་དོན་ལ་འཇུག་པ། དེའི་རྒྱུ་འབྲས། དེའི་རབ་དབྱེ། བསླབ་པ་གསུམ། སྦྱངས་པའི་འབྲས་བུའོ། །དང་པོ་༼ཤེས་བྱའི་གནས་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཤེས་བྱའི་གནས་ནི་ཀུན་གཞིའི་རྣམ་པར་ཤེས། །</span></p>
			<p class="tibetan-commentary-non-indent"><span class="front-title">དེ་ལ་ཤེས་བྱའི་གནས་ནི་ཀུན་གཞིའི་རྣམ་པར་ཤེས་པ་སྟོན་ཏེ། ཆོས་ཐམས་ཅད་ཀྱི་རྒྱུ་རྟེན་ཅིང་འབྲེལ་བར་འབྱུང་བ་ལ་མཁས་པར་བྱ་བའི་ཕྱིར་རོ། །དེ་གཏན་ལ་དབབ་པ་ལ་བཞི། དང་པོ་ཀུན་གཞི་ཡོད་པའི་རྒྱུ་མཚན་ནི། མདོ་དགོངས་པ་ངེས་པར་འགྲེལ་པ་ལས། </span><span class="tibetan-external-citations">ལེན་པའི་རྣམ་པར་ཤེས་པ་ཟབ་ཅིང་ཕྲ། །ས་བོན་ཐམས་ཅད་ཆུ་ཡི་ཀླུང་བཞིན་འབབ། །བདག་ཏུ་རྟོག་པར་འགྱུར་ན་མི་རུང་ཞེས། །འདི་ནི་བྱིས་པ་རྣམས་ལ་ངས་མ་བསྟན། </span><span class="front-title">།ཞེས་སོ། །གཉིས་པ་མཚན་ཉིད་ནི། ཆོས་མངོན་པའི་མདོ་ལས། </span><span class="tibetan-external-citations">ཐོག་མ་མེད་པའི་དུས་ཀྱི་དབྱིངས། །ཆོས་རྣམས་ཀྱི་ནི་གནས་ཡིན་ཏེ། །དེ་ཡོད་པས་ན་འགྲོ་ཀུན་དང༌། །མྱ་ངན་འདས་པ་འཐོབ་པར་འགྱུར། </span><span class="front-title">།ཞེས་གསུངས་པ་ལྟར་ཀུན་ནས་ཉོན་མོངས་པའི་ཆོས་ཐམས་ཅད་ཀྱི་བག་ཆགས་ལ་</span><span class="front-title">བརྟེན་ནས། ས་བོན་ཡོངས་སུ་འཛིན་པ་དང་ལྡན་པས་ཀུན་ནས་ཉོན་མོངས་པའི་ཆོས་ཐམས་ཅད་སྐྱེ་བའི་རྒྱུར་གྱུར་པའོ། །ཐམས་ཅད་དུ་འགྱུར་བས་མ་བསྒྲིབས་པའང་ཡིན་ལ། དགེ་བ་དང་མི་དགེ་བ་གང་དུའང་མ་གྲུབ་པ་ཡིན་པས་ལུང་དུ་མ་བསྟན་པའང་ཡིན་ནོ། །གསུམ་པ་ནམ་ལྡོག་ན་འཁོར་བར་གནས་ཀྱི་བར་དུ་འཇུག་ལ་དགྲ་བཅོམ་ཐོབ་ན་ལྡོག་སྟེ། </span><span class="tibetan-external-citations">དེ་ནི་རྒྱུན་འབབ་ཆུ་བོ་བཞིན། །དགྲ་བཅོམ་ཉིད་ན་དེ་ལྡོག་གོ།</span><span class="front-title"> །ཞེས་བཤད་པ་ལྟ་བུའོ། །ཡང་སངས་རྒྱས་པ་ན་གནས་འགྱུར་བའི་ཚུལ་གྱིས་ལྡོག་སྟེ། </span><span class="tibetan-external-citations">ཇི་སྐད་དུ། ཀུན་གཞིའི་རྣམ་ཤེས་གང་ཡིན་པ། །དེ་ནི་མེ་ལོང་ཡེ་ཤེས་གྱུར།</span><span class="front-title"> །ཅེས་གསུངས་སོ། །བཞི་པ་བྱེད་པོ་དབང་ཕྱུག་སོགས་དང་མི་འདྲ་བའི་ཁྱད་པར་ནི། དབང་ཕྱུག་ལ་སོགས་པ་ནི་ཐམས་ཅད་ཀྱི་བྱེད་པ་པོ་གཅིག་པུ། བདག་རྟག་པ་ལ་སོགས་པ་འདོད་ལ། ཀུན་གཞི་ནི་སེམས་ཅན་རེ་རེ་བཞིན་ཡོད་པ་</span><span class="front-title">དང༌། ངོ་བོ་ཉིད་རྣམ་པར་འབྱེད་པའི་རྟེན་ཅིང་འབྲེལ་འབྱུང་སྐད་ཅིག་མའི་རང་བཞིན་དུ་འདོད་པས་ཁྱད་པར་འཕགས་སོ། །</span></p>
			<p id="_idParaDest-352" class="tibetan-sabche1"><span class="tibetan-sabche">གཉིས་པ་དེའི་མཚན་ཉིད་ལ་གསུམ། གདགས་གཞི་གཞན་དབང༌། གདགས་བྱ་ཀུན་བརྟགས། ཁྱབ་བྱེད་ཡོངས་གྲུབ་བོ། །དང་པོ་༼གདགས་གཞི་གཞན་དབང་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མཚན་ཉིད་གསུམ་ལས་དེ་བྱུང་གཞན་གྱི་དབང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡང་དག་མིན་རྟོག་བག་ཆགས་དབང་ལས་སྐྱེས། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྐད་ཅིག་མི་སྡོད་སྔ་མས་དབང་དུ་སྒྱུར། །</span></p>
			<p class="tibetan-commentary-non-indent"><span class="front-title">མཚན་ཉིད་གསུམ་དུ་དབྱེར་ཡོད་པ་ལས། དང་པོ་ཀུན་གཞིའི་རྣམ་པར་ཤེས་པ་དེ་ཉིད་ལས་བྱུང་བ་གཞན་དབང་ནི། ཕུང་ཁམས་སྐྱེ་མཆེད་ཀྱི་ཆོས་སུ་སྣང་བའི་གཟུང་ཆའི་རྣམ་པ་དང༌། འཛིན་ཆའི་རྣམ་པར་སྣང་བ་ཡང་དག་པ་མ་ཡིན་པའི་ཀུན་ཏུ་རྟོག་པ་ཞེས་བྱ་སྟེ། རང་གི་བག་ཆགས་ས་བོན་གྱི་རིགས་འདྲ་སྔ་མའི་དབང་ལས་སྐྱེས་པའི་ཕྱིར་རྒྱུ་དང༌། རང་གི་ངོ་བོ་གྲུབ་དུས་ཀྱི་སྐད་ཅིག་གཉིས་པར་མི་སྡོད་པའི་ཕྱིར་ངོ་བོ་དང༌། རང་གི་རིགས་འདྲ་ཕྱི་མ་སྐྱེད་ཅིང་ཕྱི་མའང་སྔ་མས་དབང་དུ་སྒྱུར་བའི་ཕྱིར་འབྲས་བུ་བཅས་གསུམ་ཀ་གཞན་དབང་ཡིན་ནོ། །མདོར་ན་ཀུན་བརྟགས་ཀྱི་གདགས་གཞིར་གྱུར་ཅིང་ཀུན་གཞིའི་ཆ་ཡིན་པ། ཡང་དག་པ་མ་ཡིན་པའི་ཀུན་རྟོག་ཁམས་གསུམ་པའི་མཚན་ཉིད་ཅན་གྱི་རྣམ་པར་རིག་པ་ཙམ་པ་ངོ་བོ་རྫས་སུ་གྲུབ་ཅིང་འཁྲུལ་ངོར་རྒྱུ་དང་རྐྱེན་ལས་བྱུང་བའོ། །</span></p>
			<p id="_idParaDest-353" class="tibetan-sabche1"><span class="tibetan-sabche">གཉིས་པ་༼</span><span class="tibetan-sabche">གདགས་བྱ་ཀུན་བརྟགས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གདགས་གཞི་རྫས་ཡོད་དེ་སྟེང་ཕྱིན་ཅི་ལོག །</span></p>
			<p class="tibetan-root-text_tibetan-root-text-last-line"><span class="tibetan-root-text">བདག་དང་བདག་གིར་བ་སོགས་ཀུན་ཏུ་བརྟགས། །</span></p>
			<p class="tibetan-commentary-non-indent"><span class="front-title">ཀུན་བརྟགས་ནི། བཤད་མ་ཐག་པ་ལྟར་གདགས་གཞི་གཞན་དབང་རྫས་ཡོད་དེ་སྟེང་ཡིད་ཀྱི་རྣམ་པར་ཤེས་པ་ཀུན་ཏུ་རྟོག་པ་དེས་གང་ཟག་དང་ཆོས་ཕྱིན་ཅི་ལོག་ཏུ་སྒྲོ་བཏགས་ནས་བདག་དང་བདག་གི་བ་དང་མིང་དང་རྒྱུ་མཚན་ལ་སོགས་པ་ཀུན་ཏུ་བརྟགས་པ་སྟེ། དོན་དམ་པར་རྫས་གང་དུའང་མེད་བཞིན་དུ་སྣང་བ་སྐྲ་ཤད་ལྟར་བློ་འཁྲུལ་བའི་གཟུང་བྱ་འབའ་ཞིག་པ། གང་ལ་དམིགས་ན་ཐར་པའི་མི་མཐུན་ཕྱོགས་སུ་གྱུར་ཅིང་བརྟགས་པའི་ཆ་ཅི་ཡང་མེད་པ་རི་བོང་གི་རྭ་ལྟ་བུའོ། །</span></p>
			<p id="_idParaDest-354" class="tibetan-sabche1"><span class="tibetan-sabche">གསུམ་པ་</span><span class="tibetan-sabche">༼ཁྱབ་བྱེད་ཡོངས་གྲུབ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བཏགས་ཡོད་དགག་བྱས་སྟོང་པའི་འདུས་མ་བྱས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཉིས་སྟོང་ཤེས་པ་མི་རྟོག་དོན་དམ་ཡོད། །</span></p>
			<p class="tibetan-commentary-non-indent"><span class="front-title">ཡོངས་གྲུབ་ནི། བཏགས་ཡོད་ཀྱི་དགག་བྱ་ཀུན་བརྟགས་ཀྱིས་སྟོང་པའི་འདུས་མ་བྱས། གཟུང་འཛིན་གཉིས་སྟོང་གི་ཤེས་པ་རྣམ་པར་མི་རྟོག་པ་རྣམ་པར་དག་པའི་དམིགས་པ་དེ་ལས་གཞན་དུ་མེད་པར་ཡོངས་སུ་གྲུབ་པ་སྟེ། དེའང་ཀུན་བརྟགས་ནི་བཏགས་པ་ཙམ་དུ་ཡོད་པ་སྟེ་དངོས་པོར་མ་གྲུབ་པའི་ཕྱིར་རོ། །གཞན་དབང་ནི་རྫས་སུ་ཡོད་པ་སྟེ་དོན་བྱེད་ནུས་པའི་ཕྱིར་རོ། །ཡོངས་གྲུབ་ནི་དོན་དམ་པར་ཡོད་པ་སྟེ་རྣམ་པར་མི་རྟོག་པའི་ཡུལ་ཡིན་པའི་ཕྱིར་རོ། །དེས་ན་མདོ་ལས་མེད་པའི་རྣམ་གྲངས་བསྟན་པ་རྣམས་ཀྱིས་ཀུན་བརྟགས་བསྟན་པའོ། །སྒྱུ་མ་རྨི་ལམ་སྨིག་རྒྱུ་ལ་</span><span class="front-title">སོགས་པར་བསྟན་པ་རྣམས་ཀྱིས་གཞན་དབང་ངོ༌། །རྣམ་པར་མི་རྟོག་པ་དང་འདུས་མ་བྱས་བསྟན་པ་རྣམས་ཀྱིས་ཡོངས་གྲུབ་བོ། །དེ་དག་ལ་སློབ་དཔོན་རྣམས་ཀྱིས་དབྱེ་བསྡུ་སྣ་ཚོགས་གསུངས་ཀྱང་བོད་ཕལ་ཆེར་ལ་གྲགས་ཆེ་བ། ཀུན་བརྟགས་ལ་མཚན་ཉིད་ཆད་པའི་ཀུན་བརྟགས་དོན་ལ་མ་གྲུབ་ཀྱང་རྟོག་པས་བཏགས་པ་བདག་ལྟ་དང་རྫས་གྲུབ་ལྟ་བུ། རྣམ་གྲངས་པའི་ཀུན་བརྟགས་རྟོག་པ་ལ་སྣང་བའི་དོན་སྤྱི་རྣམས་དང་རྟོག་མེད་དབང་ཤེས་ལ་གཟུང་འཛིན་གཉིས་སྣང་ལྟ་བུ། གཞན་དབང་ལ་མ་དག་གཞན་དབང་ནི་བག་ཆགས་ཀྱི་དབང་གིས་ཁམས་གསུམ་པའི་སེམས་དང་སེམས་བྱུང་གཉིས་མེད་གཉིས་སུ་སྣང་བ། དག་པ་གཞན་དབང་མྱོང་བ་གཉིས་མེད་ཀྱི་ཤེས་རིག་དང་འཕགས་པ་རྣམས་ཀྱི་རྗེས་ཤེས་སྣང་ལ་མ་</span><span class="front-title">ཞེན་པ། ཡོངས་གྲུབ་ལ་འགྱུར་མེད་ཡོངས་གྲུབ་འཁྲུལ་གཞི་གཞན་དབང་དང་འཁྲུལ་བ་ཀུན་བརྟགས་གཉིས་ཀས་སྟོང་པའི་ཆོས་ཉིད་མེད་དགག་དེ་བཞིན་ཉིད་འདུས་མ་བྱས། ཕྱིན་ཅི་མ་ལོག་པའི་ཡོངས་གྲུབ་གཟུང་འཛིན་གཉིས་ཀྱིས་སྟོང་པའི་ཤུལ་ན་གཉིས་མེད་ཀྱི་ཤེས་པ་རང་རིག་བདེན་པ་རྫས་སུ་གྲུབ་པ་ཞིག་གོ། །འཁོར་དང་བཅས་པའི་དབང་དུ་ན་ལམ་དང་ལམ་གྱི་དམིགས་པ་ཐམས་ཅད་འདིའི་ཁོངས་སུ་འདུའོ། །དེ་དག་ཐ་སྙད་ཀྱི་དབང་དུ་བྱས་ན་ཀུན་བརྟགས་ནི་ཐ་སྙད་དངོས་དང༌། གཞན་དབང་ནི་ཐ་སྙད་ཀྱི་གཞི་དང༌། ཡོངས་གྲུབ་ནི་ཐ་སྙད་དང་བྲལ་བ་ཉིད་དོ། །ཐ་སྙད་ལ་འཇུག་པའི་དབང་དུ་བྱས་ན་ཀུན་བརྟགས་ནི་གཉིས་སྣང་འཁྲུལ་བར་འཇུག་པ་དང༌། གཞན་དབང་ནི་དེ་དང་བྲལ་བའི་དོན་ཅན་དུ་འཇུག་པ་དང༌། ཡོངས་གྲུབ་ནི་དེ་བཞིན་ཉིད་དུ་འཇུག་པའོ། །དེ་དག་གི་དཔེ་ནི་སྒྱུ་མ་ལྟ་བུ་སྟེ། </span><span class="front-title">སྤྲུལ་བྱེད་སྔགས་དང་སྤྲུལ་གཞི་ཤིང་བུ་ལྟ་བུ་ནི་རྩ་བའི་སེམས་དང་དེ་བཞིན་ཉིད་དེ། དེ་ལས་གླང་པོར་སྣང་བའི་རྣམ་པ་ནི་གཞན་དབང་དང༌། གླང་པོ་ནི་ཀུན་བརྟགས་དང༌། དེ་ལ་དེ་མེད་པ་ནི་ཡོངས་གྲུབ་ཏུ་གསལ་བར་གསུངས་སོ། །</span></p>
			<p id="_idParaDest-355" class="tibetan-sabche1"><span class="tibetan-sabche">གསུམ་པ་འཇུག་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེར་འཇུག་མ་ཞུམ་གསུམ་དང་སྤོང་བ་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གུས་པ་དག་གིས་དམིགས་པ་མེད་ཤེས་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་རྟོག་སྤོང་ཞིང་ཡང་དག་མཐོང་བ་ཡིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">མོས་སྤྱོད་མཐོང་སྒོམ་མཐར་ཕྱིན་པ་ལ་འཇུག །</span></p>
			<p class="tibetan-commentary-non-indent"><span class="front-title">མཚན་ཉིད་དེར་དོན་རྟོགས་པའི་ཕྱིར་འཇུག་པ་ལ་བཞི། གང་ཟག་གང་འཇུག་ན། </span><span class="front-title">ཐེག་པ་ཆེན་པོ་ལ་ཚོགས་གཉིས་བསགས་པ་ཅན་འཇུག	རྒྱུ་གང་གིས་འཇུག་ན། དགེ་བའི་རྩ་བ་སྟོབས་བསྐྱེད་པ་སེམས་ཅན་ཐམས་ཅད་སངས་རྒྱས་འཐོབ་པར་བྱ་བའི་སེམས་དང༌། ཕ་རོལ་ཏུ་ཕྱིན་པ་ལ་འཇུག་པའི་སེམས་དང༌། བདག་གིས་གང་ལའང་ཐོགས་པ་མེད་དོ་ཞེས་མ་ཞུམ་པའི་སེམས་གསུམ་དང༌། ཉན་ཐོས་དང་རང་རྒྱལ་ཡིད་ལ་བྱེད་ལ་སྤངས་པ་དང༌། ཐེག་པ་ཆེན་པོ་ལ་སོམ་ཉི་སྤངས་པ་དང༌། ཆོས་ལ་ཕྱོགས་འཛིན་སྤངས་པ་དང༌། རྣམ་པར་རྟོག་པ་སྤངས་པ་སྟེ་སྤངས་པ་བཞི་དང༌། ཞི་གནས་དང་ལྷག་མཐོང་ལ་གུས་པ་དག་གིས་འཇུག་གོ། །ཚུལ་ཇི་ལྟར་འཇུག་ན། ཐོས་པའི་བག་ཆགས་ཀྱི་སྒོ་ནས་མིང༌། དངོས་པོ། ངོ་བོ་ཉིད། བྱེ་བྲག་གི་དབྱེ་བ་བཙལ་ཏེ་མཚན་ཉིད་གསུམ་པོ་དམིགས་པ་མེད་པར་ཤེས་པ་སྟེ། དེའང་</span><span class="front-title">ཐམས་ཅད་བཏགས་ཡོད་ཙམ་དུ་ཤེས་པ་དང༌། རྣམ་པར་རིག་པ་ཙམ་དུ་ཤེས་པ་དང༌། རྣམ་རིག་ཙམ་གྱི་འདུ་ཤེས་ཀྱང་བཟློག་པས་དེ་གསུམ་ལ་རིམ་བཞིན་འཇུག་སྟེ་མདོར་ན་ཀུན་བརྟགས་པའི་འཁྲུལ་བ་ཡོངས་སུ་ཤེས། གཞན་དབང་གི་ཀུན་རྟོག་སྤོང་ཞིང་ཡོངས་གྲུབ་མངོན་དུ་མཐོང་བས་ལམ་ལ་འཇུག་གོ། །གནས་སྐབས་སམ་དུས་གང་དུ་འཇུག་ན། མོས་སྤྱོད་ཀྱིས་ཚོགས་སྦྱོར་གཉིས། མཐོང་ལམ་སྒོམ་ལམ་མཐར་ཕྱིན་པའི་ལམ་རྣམས་ལ་རིམ་གྱིས་འཇུག་པའོ། །</span></p>
			<p id="_idParaDest-356" class="tibetan-sabche1"><span class="tibetan-sabche">བཞི་པ་དེའི་རྒྱུ་འབྲས་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དེ་ཡི་རྒྱུ་འབྲས་ཕྱིན་དྲུག་སྤྱོད་གནས་པས། །</span></p>
			<p class="tibetan-commentary-non-indent"><span class="front-title">འཇུག་པ་དེའི་ལམ་གྱི་རིམ་པ་ཐོག་མར་སྐྱེ་བའི་རྒྱུ་དང༌། མཐར་ཕྱིན་པའི་འབྲས་བུའི་ཚུལ་དུའང་གྱུར་པ་ཕ་རོལ་ཏུ་ཕྱིན་པ་དྲུག་གི་སྤྱོད་པ་ལ་གནས་པའི་སྒོ་ནས་</span><span class="front-title">སོ། །</span></p>
			<p id="_idParaDest-357" class="tibetan-sabche1"><span class="tibetan-sabche">ལྔ་པ་རབ་ཏུ་དབྱེ་བ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རིམ་བགྲོད་ས་བཅུའི་ཚུལ་རྣམས་རབ་ཏུ་དབྱེ། །</span></p>
			<p class="tibetan-commentary-non-indent"><span class="front-title">ཕ་རོལ་ཏུ་ཕྱིན་པ་དྲུག་གིས་རྣམ་པར་རིག་པ་ལ་འཇུག་པའི་ཚུལ་ལ་རབ་ཏུ་དགའ་བ་ལ་སོགས་པའི་ས་བཅུའི་ཚུལ་རྣམས་རབ་ཏུ་དབྱེ་བ་འབྱུང་སྟེ། དེའང་ཕར་ཕྱིན་གྱིས་ས་བགྲོད་པའི་ཚུལ། ས་རྣམས་འཐོབ་ཚུལ། དུས་ཇི་སྲིད་ཀྱིས་བགྲོད་པའི་ཚུལ་རྣམས་ཀྱིས་བསྡུས་པའོ། །</span></p>
			<p id="_idParaDest-358" class="tibetan-sabche1"><span class="tibetan-sabche">དྲུག་པ་བསླབ་པ་གསུམ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བསླབ་བྱ་ལྷག་པའི་བསླབ་པ་རྣམ་པ་གསུམ། །</span></p>
			<p class="tibetan-commentary-non-indent"><span class="front-title">གོང་དུ་སྨོས་པའི་ཕར་ཕྱིན་དྲུག་པོའང་བསླབ་པ་གསུམ་དུ་འདུ་ཞིང་དེ་ཉིད་བྱང་ཆུབ་སེམས་དཔའ་རྣམས་ཀྱིས་བསླབ་བྱའི་གནས་ཡིན་ཏེ། དེ་ལ་ལྷག་པའི་ཚུལ་ཁྲིམས་ཀྱི་བསླབ་པ་ནི། སྡོམ་པའི་ཚུལ་ཁྲིམས་སོགས་རྣམ་པ་གསུམ་སྟེ་ཐེག་པ་དམན་པ་ལས་སེམས་བསྐྱེད་སོགས་ཀྱིས་ཁྱད་པར་དུ་གྱུར་པས་ལྷག་པ་ཞེས་པའི་སྒྲ་སྦྱར་བའོ། །ལྷག་པའི་སེམས་ཀྱི་བསླབ་པ་ནི། ཕ་རོལ་ཏུ་ཕྱིན་པ་བསྒོམ་པ་དང༌། སེམས་ཅན་སྨིན་པར་བྱ་བ་དང༌། སངས་རྒྱས་ཀྱི་ཆོས་ཐམས་ཅད་བསྒྲུབ་པའི་ཕྱིར་བྱང་ཆུབ་སེམས་དཔའི་ཏིང་ངེ་འཛིན་དཔའ་བར་འགྲོ་བ་ལ་སོགས་པ་ལ་སྤྱོད་པའོ། །ལྷག་པའི་ཤེས་རབ་ཀྱི་བསླབ་པ་ནི། མཚན་མ་དང་རྣམ་པར་རྟོག་པ་ཐམས་ཅད་སྤངས་ཏེ། རྣམ་པར་རྟོག་པ་མེད་པར་ལྷུན་གྱིས་གྲུབ་པ་དང༌། རྗེས་སྒྱུ་མ་ལྟ་བུར་སྤྱོད་པ་ནི་</span><span class="front-title">ཤེས་རབ་ཀྱི་ཕ་རོལ་ཏུ་ཕྱིན་པ་སྟེ་སྤྱིར་བྱང་ཆུབ་སེམས་དཔའི་བསླབ་བྱ་ཚད་མེད་ཀྱང་བསྡུ་ན་དེ་དག་རྣམས་སུ་འདུའོ། །</span></p>
			<p id="_idParaDest-359" class="tibetan-sabche1"><span class="tibetan-sabche">བདུན་པ་སྦྱངས་པའི་འབྲས་བུ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">འབྲས་བུ་སྤངས་དང་ཡེ་ཤེས་ཕུན་ཚོགས་སོ། །</span></p>
			<p class="tibetan-commentary-non-indent"><span class="front-title">དེ་ལས་བྱུང་བའི་འབྲས་བུ་ནི། སྤངས་པ་ཕུན་སུམ་ཚོགས་པ་ཉོན་མོངས་པ་དང་ཤེས་བྱའི་སྒྲིབ་པ་བཅོམ་པ་དང༌། ཡེ་ཤེས་ཕུན་སུམ་ཚོགས་པ་ངོ་བོ་ཉིད་དང༌། ལོངས་སྤྱོད་རྫོགས་པ། སྤྲུལ་པའི་སྐུ་སྟེ་སྐུ་གསུམ་པོ་དེ་དག་གི་ངོ་བོའམ་མཚན་ཉིད་ཆོས་ཀྱི་སྐུ་དང་བཅས་པ། དེའང་གནས་གྱུར་པ། དཀར་པོའི་ཆོས་ཀྱི་གཞི་ཡིན་པ། གཉིས་སུ་མེད་པ། རྟག་པ། བསམ་གྱིས་མི་ཁྱབ་པ་སྟེ་ཡན་ལག་ལྔ་དང་ལྡན་ཞིང༌། དེ་ལས་སངས་རྒྱས་ཀྱི་ཆོས་ཚད་མེད་བསམ་གྱིས་མི་ཁྱབ་པ་འཕྲོ་བའི་གནས་སུ་</span><span class="front-title">གྱུར་པའོ། །ས་ལམ་སོགས་ཀྱི་དོན་ཁ་ཅིག་འོག་ཏུ་འཆད་པར་འགྱུར་ཞིང་ཞིབ་ཏུ་རྟོགས་པར་འདོད་ན་རྗེ་བཙུན་གྲགས་པའི་ལྗོན་ཤིང་སོགས་བོད་གཞུང་སྔ་མ་རྣམས་སུ་རྟོགས་པར་བྱའོ། །འདི་དག་ཀྱང་བོད་སྔ་མ་རྣམས་ཀྱི་འདོད་པ་གཞིར་བཞག་དུ་བཀོད་པ་སྟེ་བྱམས་ཆོས་དང་ཐོགས་མེད་སྐུ་མཆེད་ཀྱི་གཞུང་སེམས་ཙམ་དུ་འདོད་པའི་ལུགས་སོ། །</span></p>
			<p id="_idParaDest-360" class="tibetan-sabche1"><span class="tibetan-sabche">གསུམ་པ་རབ་ཏུ་དབྱེ་བ་བཤད་པ་ལ་གཉིས། སྤྱིར་བཤད་པ་དང༌། དབྱེ་བ་དངོས་སོ། །དང་པོ་༼སྤྱིར་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རང་བཞེད་རྩ་བ་རྣམ་རིག་ལས་གཞན་པའི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱི་དོན་ཅུང་ཟད་མ་གྲུབ་རྨི་ལམ་བཞིན། །</span></p>
			<p class="tibetan-commentary-non-indent"><span class="front-title">སེམས་ཙམ་པ་སྤྱིའི་རང་བཞེད་ཀྱི་རྩ་བ་རྣམ་པར་རིག་པ་ཙམ་ལས་གཞན་པའི་ཕྱི་རོལ་གྱི་དོན་ཅུང་ཟད་ཙམ་ཡང་གྲུབ་པ་མེད་པ་རྨི་ལམ་གྱི་སྣང་བ་བཞིན་དུ་འདོད་དེ། གཟུགས་ལ་སོགས་པའི་དོན་དང་དེའི་སྐྱེ་འགག་སོགས་ཐམས་ཅད་སྐྲ་ཤད་དང་ཟླ་བ་གཉིས་སྣང་ལྟར་སེམས་སྣང་འབའ་ཞིག་ཡིན་པའི་ཕྱིར་དང༌། ཕྱི་རོལ་གྱི་དོན་བདེན་པར་ཡོད་ན་འཕགས་པའི་མཉམ་བཞག་རྣམ་པར་མི་རྟོག་པའི་ཡེ་ཤེས་ཀྱི་ངོར་ཡོད་དགོས་པ་ལས་དེའི་ངོར་མེད་པའི་ཕྱིར་དང༌། ཆུ་ཀླུང་གི་དངོས་པོ་གཅིག་ཉིད་ལས་བཟང་ངན་གྱི་དབང་གིས་ལྷ་ལ་བདུད་རྩི། མི་ལ་ཆུ། ཡི་དྭགས་ལ་རྣག་ཁྲག </span><span class="front-title">ཚ་དམྱལ་བས་ཁྲོ་ཆུར་མཐོང་བ་སོགས་རིགས་དྲུག་གི་སྣང་བ་འཕྲལ་གྱི་འཁྲུལ་རྒྱུས་མ་བསླད་པ་ལའང་སོ་སོ་ཐ་དད་པར་སྣང་བའི་ཕྱིར་རོ། །གཞན་ཡང་ལུང་དང་རིགས་པའི་ཚུལ་མང་པོས་ཕྱི་དོན་བཀག་སྟེ་རྣམ་རིག་ཙམ་དུ་སྒྲུབ་པར་མཛད་དོ། །</span></p>
			<p id="_idParaDest-361" class="tibetan-sabche1"><span class="tibetan-sabche">གཉིས་པ་༼དབྱེ་བ་དངོས་༽ལ་གཉིས། དངོས་དང༌། ཞར་བྱུང་ངོ༌། །དང་པོ་༼དངོས་༽ལ་གཉིས། རྣམ་བདེན་པ། རྣམ་རྫུན་པའི་དབྱེ་བའོ། །དང་པོ་༼རྣམ་བདེན་པ་༽ལའང་གཉིས། སྤྱིར་རྣམ་བདེན་པའི་བཞེད་པ་དང༌། དེའི་བྱེ་བྲག་དབྱེ་བའོ། །དང་པོ་</span><span class="tibetan-sabche">༼སྤྱིར་རྣམ་བདེན་པའི་བཞེད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་ལ་འདོད་ཚུལ་གཉིས་ཡོད་རྣམ་བདེན་པ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྣང་བ་གཟུང་བྱའི་སེམས་སུ་བདེན་པར་འདོད། །</span></p>
			<p class="tibetan-commentary-non-indent"><span class="front-title">སེམས་ཙམ་སྨྲ་བ་དེ་ལ་གྲུབ་མཐའི་གཙོ་བོ་རྣམ་བདེན་རྫུན་གྱི་འདོད་ཚུལ་གཉིས་སུ་ཡོད་པའི་དང་པོ་རྣམ་བདེན་པ་ནི། ཕྱི་རོལ་གྱི་དོན་བདེན་དངོས་སུ་གྲུབ་པ་མེད་ཀྱང་དོན་དུ་རྟོག་པའི་བག་ཆགས་ལས་ཤེལ་ཚོན་ཅན་བཞིན་ཤེས་པ་ཉིད་དོན་གྱི་རྣམ་པ་ཅན་དུ་སྐྱེ་བར་འདོད་པས། གཟུགས་ཅན་དུ་སྣང་བ་མཐའ་དག་སྣང་མཁན་གྱི་སེམས་ཉིད་བག་ཆགས་འཁྲུལ་བའི་དབང་གིས་རྒྱང་ཆད་ཀྱི་དོན་དུ་སྣང་བ་ཙམ་</span><span class="front-title">ཡིན་གྱི། ཡིན་ལུགས་གཟུང་བྱའི་སེམས་སུ་བདེན་པས་ན་འགོག་བདེན་ཡང་སྤང་བྱ་དང་བྲལ་བའི་སེམས་ལ་འཇོག་པ་སོགས་མདོ་ལས་ཕུང་ཁམས་སྐྱེ་མཆེད་ཇི་སྙེད་གསུངས་པ་ཀུན་སེམས་ཀྱི་ཆོས་སུ་བདེན་པ་སྟེ་སེམས་ཉིད་དུ་འདོད་པས་མིང་ཡང་རྣམ་བདེན་པ་ཞེས་གྲགས་སོ། །</span></p>
			<p id="_idParaDest-362" class="tibetan-sabche1"><span class="tibetan-sabche">གཉིས་པ་དེའི་དབྱེ་བ་བརྗོད་པ་ལ་གསུམ། སྒོ་ང་ཕྱེད་ཚལ་པ། གཟུང་འཛིན་གྲངས་མཉམ་པ། སྣ་ཚོགས་གཉིས་མེད་པའོ། །དང་པོ་༼སྒོ་ང་ཕྱེད་ཚལ་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དེ་ཡང་ཤེས་རྣམ་རང་ཆར་བདེན་པ་དང༌། །</span></p>
			<p class="tibetan-commentary-non-indent"><span class="front-title">ཞེས་ཤེས་པའི་རྣམ་པ་གཟུང་བའི་ཡུལ་དང་འཛིན་པའི་ཤེས་པ་གཉིས་སྒོ་ང་གཤགས་པ་ལྟར་ཕྱེད་མ་དང༌། དེའང་རྣམ་པ་གཟུང་ཆར་བདེན་ལ་ཤེས་པ་འཛིན་ཆར་བདེན་པར་འདོད་པ་ཡིན་ཏེ། སློབ་དཔོན་ཛེ་ཏཱ་རིས། </span><span class="tibetan-external-citations">ཡང་ཁ་ཅིག་ནི་ནང་དུ་སྣང་བའི་རྣམ་པར་ཤེས་པ་དེ་ཉིད་ཀྱང་གཞན་ཡིན་ལ་ཕྱི་རོལ་ཏུ་སྣང་བ་དེ་ཉིད་ཀྱང་གཞན་ཡིན་ཏེ་དེ་གཉིས་ཀྱང་སོ་སོ་རང་རིག་པ་ཙམ་ཡིན་པའི་ཕྱིར་རོ། །ཀུན་ཏུ་རྟོག་པ་དེ་གཉིས་ཀྱི་སྟོབས་ཀྱིས་བྱུང་བས་གཟུང་བ་དང་འཛིན་པའི་ངོ་བོ་གཉིས་སུ་སྒྲོ་བཏགས་སོ།</span><span class="front-title"> །ཞེས་སོ། །</span></p>
			<p id="_idParaDest-363" class="tibetan-sabche1"><span class="tibetan-sabche">གཉིས་པ་༼གཟུང་འཛིན་གྲངས་མཉམ་པ་༽</span><span class="tibetan-sabche">ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གཟུང་རྣམ་ཇི་སྙེད་འཛིན་ཤེས་དེ་སྙེད་དང༌། །</span></p>
			<p class="tibetan-commentary-non-indent"><span class="front-title">དཀར་དམར་ལ་སོགས་པའི་རྫས་ཐ་དད་པའི་གཟུང་བའི་རྣམ་པ་ཇི་སྙེད་པ་འཛིན་པའི་ཤེས་པ་ཡང་རྫས་ཐ་དད་པ་དེ་སྙེད་དུ་གྲངས་མཉམ་ཞིང༌། སྣང་ཡང་དཀར་དམར་སྣ་ཚོགས་དུ་མར་སྣང་ལ་བདེན་ཡང་སྣ་ཚོགས་དེ་རྣམས་རྫས་སོ་སོར་བདེན་པ་ལྟར་སྣང་མཁན་དབང་ཤེས་ཀྱང་རྫས་དུ་མའི་ངོ་བོར་བདེན་པར་འདོད་པ་ཡིན་ཏེ། དབུ་མ་རང་འགྲེལ་ལས། </span><span class="tibetan-external-citations">གང་དག་བདེ་བ་ལ་སོགས་པ་ལྟར་སྔོན་པོ་ལ་སོགས་པའི་རྣམ་པ་རྣམས་ཀྱང་མྱོང་བའི་བདག་ཉིད་ཁོ་ན་སྟེ། ཤེས་པ་དེ་དག་ནི་མང་ལ་དེ་དག་ཀྱང་རིགས་མཐུན་པ་ཤ་སྟག་སྟེ། རིགས་མི་མཐུན་པའི་ཤེས་པ་དུ་མ་ཅིག་ཅར་འབྱུང་བ་བཞིན་དུ་འབྱུང་ངོ་ཞེས་སྨྲ། ཞེས་འབྱུང་བ་ལྟར་རོ། །</span></p>
			<p id="_idParaDest-364" class="tibetan-sabche1"><span class="tibetan-sabche">གསུམ་པ་༼སྣ་ཚོགས་གཉིས་མེད་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྣ་ཚོགས་སྣང་ཡང་ངོ་བོ་གཉིས་མེད་སྨྲ། །</span></p>
			<p class="tibetan-commentary-non-indent"><span class="front-title">ཤེས་པ་གཅིག་ཁོ་ན་དཀར་དམར་སོགས་སུ་སྣང་བ་ཡིན་པས་ན་སྣང་བ་སྣ་ཚོགས་དུ་མར་སྣང་ཡང་ཐམས་ཅད་ཤེས་པ་ཆ་མེད་ཀྱི་ངོ་བོར་བདེན་པས་གཉིས་མེད་པར་འདོད་པ་ཡིན་ཏེ། དབུ་མ་རང་འགྲེལ་ལས། </span><span class="tibetan-external-citations">གང་དག་ནོར་བུ་གཟི་བཞིན་དུ་རྣམ་པར་ཤེས་པ་གཅིག་ཁོ་ནས་སྣ་ཚོགས་པའི་ངོ་བོ་བླངས་སོ་ཞེས་སྨྲ་བ། ཞེས་འབྱུང་བ་ལྟར་རོ། །</span></p>
			<p id="_idParaDest-365" class="tibetan-sabche1"><span class="tibetan-sabche">གཉིས་པ་རྣམ་རྫུན་པ་ལའང་གཉིས། འདོད་པ་སྤྱིར་བཤད་པ། བྱེ་བྲག་ཏུ་དབྱེ་བའོ། །དང་པོ་༼འདོད་པ་སྤྱིར་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྣམ་རྫུན་སྣང་བ་མིག་གི་རབ་རིབ་བཞིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མེད་པ་གསལ་སྣང་མི་བདེན་རྫུན་པ་སྟེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཉིས་སྟོང་ཤེས་པ་གཅིག་པུ་བདེན་པར་འདོད། །</span></p>
			<p class="tibetan-commentary-non-indent"><span class="front-title">སེམས་ཙམ་རྣམ་རྫུན་པ་རྣམས་ནི། དཀར་ནག་ལ་སོགས་པའི་སྣང་བ་ཐམས་ཅད་མིག་བཙིར་བས་ཟླ་བ་གཉིས་སུ་སྣང་བ་དང༌། མིག་རབ་རིབ་ཅན་ལ་སྐྲ་ཤད་འཛག་པ་ལྟར་མེད་བཞིན་དུ་སྣང་བའི་མེད་པ་གསལ་སྣང་དོན་ལ་མི་བདེན་རྫུན་པ་རྨི་ལམ་</span><span class="front-title">སྒྱུ་མ་ལྟ་བུ་ཡིན་ཏེ་གལ་ཏེ་ཤེས་པར་བདེན་པ་ཡིན་ན་གཟུགས་སོགས་ཡུལ་རིག་པར་འགྱུར་བ་ལས་མི་རིག་པའི་ཕྱིར། གཟུང་འཛིན་གཉིས་སྟོང་གི་ཤེས་པ་རང་རིག་རང་གསལ་ཤེལ་གོང་གཡའ་དག་པ་ལྟ་བུ་དོན་གྱིས་ཁ་མ་བསྒྱུར་ཅིང་སྣང་བའི་དྲི་མས་མ་གོས་པ་དེ་ཉིད་གཅིག་པུ་བདེན་པར་འདོད་དེ། མདོར་ན་ཤེས་པ་ནི་ཤེལ་གོང་དག་པ་ལྟར་སྣང་བའི་དྲི་མས་མ་གོས་ཤིང༌། སྣང་བ་ནི་སྐྲ་ཤད་འཛག་པ་ལྟར་མེད་བཞིན་དུ་སྣང་བའི་རྫུན་པར་འདོད་པ་མིང་ཡང་རྣམ་མེད་པའམ་རྣམ་རྫུན་པར་གྲགས་སོ། །</span></p>
			<p id="_idParaDest-366" class="tibetan-sabche1"><span class="tibetan-sabche">གཉིས་པ་༼བྱེ་བྲག་ཏུ་དབྱེ་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྣང་བས་ཤེས་ངོར་གོས་དང་མ་གོས་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སངས་རྒྱས་ས་ན་གཉིས་སྣང་ཡོད་མེད་ཀྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">འདོད་པས་དྲི་བཅས་དྲི་མེད་གཉིས་སུ་དབྱེ། །</span></p>
			<p class="tibetan-commentary-non-indent"><span class="front-title">རྣམ་ཤེས་འདི་རྣམས་བདེ་སྡུག་སོགས་ཀྱི་འཛིན་རྣམ་དེ་ཉིད་དུ་དོན་ལ་གནས་ཀྱང་མ་རིག་པའི་མཐུས་ཕྱི་རོལ་གྱི་གཟུང་བའི་རྣམ་པར་སྣང་བས་རྣམ་ཤེས་རང་གི་ངོ་བོ་རྣམ་པ་རྫུན་པ་དེས་གོས་པར་སྨྲ་བས་རྣམ་རྫུན་དྲི་བཅས་པ་དང༌། དོན་དམ་པར་ཕྱིའི་རྣམ་པས་གོས་པ་མེད་པར་རྣམ་ཤེས་འདི་དག་གི་ངོ་བོ་ཤེལ་གོང་དག་པ་ལྟ་བུ་ཡིན་ཡང་དེ་སོ་སྐྱེས་རྟོགས་མི་ནུས་པར་སངས་རྒྱས་ཁོ་ནས་མཁྱེན་པར་སྨྲ་བས་རྣམ་རྫུན་དྲི་མེད་པ་ཞེས་བྱ་ལ། ཡང་དཀར་དམར་དུ་སྣང་བ་འདི་སངས་རྒྱས་ཀྱི་ས་ལ་ཡོད་ཀྱང་འཁྲུལ་བར་མི་འགྱུར་ཏེ་རྫུན་པ་ལ་རྫུན་པར་རྟོགས་པའི་ཕྱིར། དེས་ན་</span><span class="front-title">དོན་དང་ཤེས་པ་དེ་ཉིད་དང་གཞན་དུ་བརྗོད་དུ་མེད་པའོ་ཞེས་སངས་རྒྱས་ཀྱི་ས་ན་གཉིས་སྣང་ཡོད་པར་འདོད་པ་དང༌། དཀར་དམར་དུ་སྣང་བ་འདི་ཤེས་པའི་ངོ་བོར་བདེན་ན་སངས་རྒྱས་ལ་ཡང་སྣང་བར་འགྱུར་བ་ལས་མི་སྣང་བའི་ཕྱིར། དེས་ན་ཤེས་པ་དོན་ལ་འབྲེལ་བ་མེད་བཞིན་དུ་སྣང་བའོ་ཞེས་སངས་རྒྱས་ཀྱི་ས་ན་གཉིས་སྣང་མེད་པར་འདོད་པས་དྲི་བཅས་དང་དྲི་མེད་གཉིས་སུ་དབྱེ་བར་བཤད་དོ། །མདོར་ན་སེམས་ཙམ་རྣམ་བདེན་པ་རྣམས་ནི་སྒོ་ལྔའི་དབང་ཤེས་ལ་ཕྱི་རོལ་དོན་དུ་སྣང་བ་ཐམས་ཅད་ནང་ཤེས་པའི་རྫས་སུ་བདེན་པར་འདོད་ཅིང༌། རྣམ་རྫུན་པ་རྣམས་ནི་སྒོ་ལྔའི་དབང་ཤེས་ལ་དོན་དུ་སྣང་བ་ཐམས་ཅད་ནང་སེམས་ཀྱི་རྫས་སུ་མི་བདེན་གྱི་རྫུན་པའམ་བཏགས་པའི་ཡོད་པ་ཞིག་ཏུ་འདོད་པར་ལཀྵྨཱི་སོགས་མཁས་པ་མང་པོས་བཤད་པ་ལྟར་ཤེས་པར་བྱའོ། </span><span class="tibetan-external-citations">།སེམས་ཙམ་དེ་གཉིས་ཀའང་</span><span class="tibetan-external-citations">གཟུང་འཛིན་གཉིས་ལས་གྲོལ་བའི་རྣམ་ཤེས་ཆ་མེད་སྐད་ཅིག་རེ་རེ་བ་དོན་དམ་པའི་བདེན་པར་འདོད་པས་རྣམ་རིག་པའམ་སེམས་ཙམ་པ་ཞེས་བྱ་དགོས་ཀྱི།</span><span class="front-title"> </span><span class="tibetan-external-citations">དོན་སྣང་སེམས་སུ་འདོད་པ་འབའ་ཞིག་ལ་དེར་བྱས་ན་མདོ་སྡེ་པ་ལ་ཁྱབ་ཆེས་ཤིང་རྣམ་རྫུན་པ་ལ་མ་ཁྱབ་པའི་སྐྱོན་དུ་འགྱུར་རོ།</span><span class="front-title"> །ཞེས་ཀརྨ་ཕྲིན་ལས་པས་གསུངས་སོ། །གཉིས་ཀའང་གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་དོན་དམ་པ་ཉིད་གཉིས་སྣང་གི་སྒྲིབ་པས་བསྒྲིབས་པས་འཕགས་ཆོས་ཐོབ་པའི་ཚེ་ཡང་དེ་ཉིད་གཉིས་སྣང་དང་བྲལ་བ་ཙམ་དུ་འདོད་དོ། །བོད་ལ་ལས་འདི་དག་ཏུ་སློབ་དཔོན་དབྱིག་གཉེན་གྱི་གསུང་ལུང་དུ་དྲངས་པ་ནི། དེས་ཡེ་ཤེས་བདེན་གྲུབ་ཏུ་ཞལ་གྱིས་བཞེས་པ་དང༌། འདིར་རྣམ་ཤེས་བདེན་གྲུབ་སྨྲ་བ་དེ་གཉིས་ཀྱི་དབྱེ་བ་མི་འབྱུང་བར་འཁྱོག་པོར་སྨྲ་བའི་སྐྱོན་དུ་ཟད་དོ། །</span></p>
			<p id="_idParaDest-367" class="tibetan-sabche1"><span class="tibetan-sabche">གཉིས་པ་ཞར་བྱུང་ལ་གཉིས། དེ་དག་བཞེད་པ་པོའི་སློབ་དཔོན། དེ་འགོག་ཚུལ་ལོ། །དང་པོ་༼དེ་དག་བཞེད་པ་པོའི་སློབ་དཔོན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྔོན་གྱི་སློབ་དཔོན་ལྔ་བརྒྱ་སོགས་ཀྱི་སྲོལ། །</span></p>
			<p class="tibetan-commentary-non-indent"><span class="front-title">བོད་རྣམས་མགྲིན་གཅིག་ཏུ་མངོན་རྟོགས་རྒྱན་མ་གཏོགས་པའི་བྱམས་ཆོས་གཞན་རྣམས་ཀྱིས་སེམས་ཙམ་བསྟན་ཟེར། ཁ་ཅིག་གིས་རྒྱུད་བླ་མ་དབུ་མའི་དོན་དུ་གནས་པར་འདོད། བཀའ་འཁོར་ལོ་ཐ་མའང་སེམས་ཙམ་འབའ་ཞིག་པ་ལས་དབུ་མ་མི་བསྟན་པར་འདོད། ཤིང་རྟའི་སྲོལ་འབྱེད་ཐོགས་མེད་སྐུ་མཆེད་དང་དེ་དག་གི་གཞུང་ཐམས་ཅད་སེམས་ཙམ་ཡིན་ཅིང་རྣམ་བདེན་རྫུན་སོགས་དེའི་རྗེས་འབྲང་དུ་</span><span class="front-title">བྱུང༌། ཕྱོགས་གླང་ཡབ་སྲས་ཀྱིས་རྣམ་བདེན་རྫུན་གཉིས་ཀའི་ཕྱོགས་བཞེད། ཅེས་དང༌། ཡང་འཕགས་པ་ཀླུ་སྒྲུབ་ཀྱིས་ཀྱང་དེ་གཉིས་ཀའི་ཕྱོགས་བཞེད་ཅེས་སོགས་དང༌། ཐོགས་མེད་དབུ་མ་པའི་སློབ་དཔོན་ཡིན་ཀྱང་བསྟན་བཅོས་སེམས་ཙམ་དུ་བརྩམས་པ་ལ་འགལ་བ་མེད་དེ་དབྱིག་གཉེན་གྱི་མངོན་མཛོད་ལྟ་བུའོ། །ཞེས་སོགས་རང་རང་གི་འདོད་པ་སྣ་ཚོགས་སུ་སྨྲ་ཞིང༌། ཇོ་ནང་ཆོས་རྗེ་ཀུན་མཁྱེན་ཆེན་པོས། </span><span class="tibetan-external-citations">འཁོར་ལོ་ཐ་མ་དང་བྱམས་ཆོས་བར་པ་རྣམས་ཀྱིས་བོད་རྣམས་ཀྱིས་འདོད་པའི་དབུ་མ་དེ་མི་སྟོན་ཡང་རྒྱལ་བ་སྲས་དང་བཅས་པས་བཞེད་པའི་དབུ་མ་དེ་སྟོན། འཕགས་པའི་གཞུང་རིགས་ཚོགས་ལ་སོགས་པའི་དགོངས་པའང་བོད་རྣམས་ཀྱིས་འདོད་པ་དེ་ནི་ཕྱོགས་རེ་ཙམ་ལས་མཐར་ཐུག་མིན་གསུངས།</span><span class="front-title"> ཇོ་ནང་རྗེ་བཙུན་ཆེན་པོ་རྗེས་འབྲང་དང་བཅས་པས་ཀྱང་ཐོགས་མེད་སྐུ་མཆེད་དབུ་མའི་སློབ་དཔོན་དང་</span><span class="front-title">དེའི་གྲུབ་མཐའ་དབུ་མ་ཆེན་པོར་དམ་འཆའ། འོ་ན་སེམས་ཙམ་པ་སྲོལ་འབྱེད་ཀྱི་སློབ་དཔོན་གང་ཡིན་ཅེ་ན། སྔོན་གྱི་བཙུན་པ་ཆེན་པོ་ཨ་བི་ཏརྐ་ལ་སོགས་པ་ཐེག་ཆེན་གྱི་སློབ་དཔོན་ལྔ་བརྒྱ་དང༌། སོགས་ཁོངས་ནས། དེའི་རྗེས་འབྲང་འགའ་ཞིག་དང༌། ཕྱིས་སུའང་རྣམ་རིག་ཙམ་དུ་སྨྲ་བ་འགའ་ཞིག་བྱུང་བའི་སྲོལ་ལོ། །ཞེས་བཞེད་དོ། །</span></p>
			<p id="_idParaDest-368" class="tibetan-sabche1"><span class="tibetan-sabche">གཉིས་པ་༼དེ་འགོག་ཚུལ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དངོས་སྨྲའི་སྐྱོན་རྣམས་འཕགས་ཞབས་གཞུང་གིས་བཀག །</span></p>
			<p class="tibetan-commentary-non-indent"><span class="front-title">སྣང་བ་ལ་འཁྲུལ་བས་ཁྱབ་པར་འདོད་པའི་རྣམ་རྫུན་པ་མན་གྱིས་འཁྲུལ་བ་དང་བྱ་བྱེད་མཐའ་དག་འཇོག་པ་ནི་གཞི་རྟེན་བདེན་གྲུབ་མེད་པར་མ་ཤེས་པའི་ཕྱིར་དངོས་</span><span class="front-title">པོར་སྨྲ་བ་ཞེས་གྲགས་ལ། དགག་གཞི་བདེན་གྲུབ་རེའི་སྟེང་དུ་གྲུབ་མཐའ་འོག་མ་འོག་མས་བརྟགས་པའི་དགག་བྱ་རེ་བཀག་མོད་ཀྱང༌། མཐར་དངོས་པོར་སྨྲ་བ་རྣམས་ཀྱི་གྲུབ་མཐའི་བློ་སྐྱོན་ཡོངས་སུ་རྫོགས་པ་རྣམས་འཕགས་ཞབས་ཀྱི་གཞུང་རིགས་པའི་ཚོགས་དང༌། དེའི་རྗེས་འབྲང་བཅས་པས་ལེགས་པར་བཀག་ནས། འཁྲུལ་བ་གཞི་མེད་ལ་བྱ་བྱེད་འཇོག་པར་མཁྱེན་པ་དབུ་མ་པའི་ཁྱད་ཆོས་རབ་ཏུ་གསལ་བར་མཛད་དོ། །དེའི་ཕྱིར། ལྟ་འདོད་མདོར་བསྟན་ལས། </span><span class="tibetan-external-citations">བྱེ་བྲག་སྨྲ་དང་མདོ་སྡེ་དང༌། །རྣལ་འབྱོར་སྤྱོད་པའི་གཞུང་རྣམས་སུ། །ཅུང་ཟད་བདེན་དང་མི་བདེན་ཀྱང༌། །ཐམས་ཅད་བདེན་པ་དབུ་མའི་ལུགས།</span><span class="front-title"> །ཞེས་གསུངས་སོ། །སེམས་ཙམ་དང་དབུ་མའི་ཁྱད་པར་ཡང༌། གཞི་ལམ་འབྲས་བུའི་སྒོ་ནས་ཁྱད་པར་ཆེ་བ་སོགས་འགའ་ཞིག་སྨྲ་ཡང༌། གཟུང་འཛིན་གཉིས་ཀྱིས་སྟོང་པའི་ཤེས་པ་རང་རིག་</span><span class="front-title">རང་གསལ་དོན་དམ་གྲུབ་པར་འདོད་པ་དང་མི་འདོད་པ་ཐེག་ཆེན་སྡེ་གཉིས་ཀྱི་ཁྱད་པར་གྱི་གཙོ་བོ་ཡིན་ཏེ། ཡེ་ཤེས་སྙིང་པོ་ཀུན་བཏུས་སོགས་ལས། </span><span class="tibetan-external-citations">གཟུང་དང་འཛིན་པ་རྣམ་གྲོལ་བའི། །རྣམ་པར་ཤེས་པ་དོན་དམ་ཡོད། </span><span class="front-title">།ཅེས་སེམས་ཙམ་པའི་གྲུབ་མཐའ་འཆད་སྐབས་སུ་གསུངས་པ་དང༌། </span><span class="tibetan-external-citations">རྣམ་ཤེས་དེ་ཡང་དོན་དམ་དུ། །ཡོད་པར་མཁས་རྣམས་མི་བཞེད་དེ། །</span></p>
			<p id="_idParaDest-369" class="tibetan-sabche1"><span class="tibetan-sabche">ཞེས་དབུ་མ་པའི་གྲུབ་མཐའ་འཆད་སྐབས་སུ་གསུངས་པ་ལྟར་རོ། །གཉིས་པ་དབུ་མའི་རྣམ་པར་གཞག་པ་ལ་བདུན། སྒྲ་དོན་ངེས་ཚིག གང་ལ་འཇུག་སྒོ། བསྲུང་བྱའི་སྡོམ་པ། རྟོགས་བྱའི་ལྟ་བ། འཐོབ་བྱའི་འབྲས་བུ། རབ་ཏུ་དབྱེ་བ། གཞི་ལམ་འབྲས་གསུམ་མདོར་བསྡུ་བའོ། །དང་པོ་༼</span><span class="tibetan-sabche">སྒྲ་དོན་ངེས་ཚིག་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">མཐའ་ལས་རྣམ་གྲོལ་དབུ་མ་གྲུབ་མཐའི་མཆོག །</span></p>
			<p class="tibetan-commentary-non-indent"><span class="front-title">ཡོད་མེད་སྐྱེ་འགག་ལ་སོགས་པའི་མཐའ་ཐམས་ཅད་ལས་རྣམ་པར་གྲོལ་བས་གང་ལའང་དམིགས་པ་མེད་པར་སྨྲ་བ་ནི་དབུ་མ་པ་ཞེས་བྱ་སྟེ། དཀོན་བརྩེགས་ལས། </span><span class="tibetan-external-citations">ཆོས་ཐམས་ཅད་ལ་རྟག་པར་མི་རྟོག་གོ། །མི་རྟག་པར་མི་རྟོག་གོ། །རྟག་ཅེས་བྱ་བ་དེ་ནི་མཐའ་གཅིག་གོ། །མི་རྟག་ཅེས་བྱ་བ་དེ་ནི་མཐའ་གཉིས་སོ། །མཐའ་གཉིས་ཀྱི་དབུས་གང་ཡིན་པ་དེ་ནི་དཔྱད་དུ་མེད་པ། བསྟན་དུ་མེད་པ། རྟེན་མ་ཡིན་པ། སྣང་བ་མེད་པ། རྣམ་པར་རིག་པ་མེད་པ།</span><span class="front-title"> </span><span class="tibetan-external-citations">གནས་མེད་པ་སྟེ་འོད་སྲུང་འདི་ནི་དབུ་མའི་ལམ་ཆོས་རྣམས་ཡང་དག་པར་སོ་སོར་རྟོག་པའོ།</span><span class="front-title"> །ཞེས་</span><span class="front-title">དང༌། དབུ་མ་རྒྱན་ཆུང་ལས། </span><span class="tibetan-external-citations">ཡོད་པ་མ་ཡིན་མེད་པའང་མིན། །གཉིས་ཀྱང་མ་ཡིན་གཉིས་མེད་མིན། །མཐའ་བཞི་དག་དང་བྲལ་བ་ལ། །དབུ་མ་པ་ཞེས་རབ་ཏུ་བརྗོད།</span><span class="front-title"> །ཅེས་པ་ལྟར་རོ། །</span></p>
			<p id="_idParaDest-370" class="tibetan-sabche1"><span class="tibetan-sabche">གཉིས་པ་གང་ལ་འཇུག་སྒོ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འཇུག་སྒོ་བདེན་པ་གཉིས་སྟེ་མ་དཔྱད་ངོར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྣང་ཡང་བདེན་པར་མ་གྲུབ་ཤེས་པ་ཡིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བླང་དོར་ལེགས་སྤྱོད་ཀུན་རྫོབ་བདེན་པར་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གང་ལའང་བླང་དོར་དགག་སྒྲུབ་མ་མཆིས་པར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྣང་ཙམ་ཉིད་ནས་སྟོང་པར་ཤེས་པ་ཡིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དོན་དམ་ལ་འཇུག་ཚོགས་གཉིས་ཟུང་དུ་སྦྲེལ། །</span></p>
			<p class="tibetan-commentary-non-indent"><span class="front-title">དབུ་མ་པ་རྣམས་འཇུག་པའི་སྒོ་ནི། རང་བཞིན་གཙོ་ཆེ་བའི་དབང་དུ་བྱས་ནས་ཆོས་ཐམས་ཅད་བདེན་པ་གཉིས་སུ་བསྡུས་ཏེ་འཆད་ལ། དེའང་མ་བརྟགས་མ་དཔྱད་པའི་སྣང་བ་འདི་རྣམས་ཇི་ལྟར་སྣང་ཡང་དེའི་ངོ་བོར་བདེན་པར་མ་གྲུབ་པར་ཤེས་པས། ཀུན་རྫོབ་རྟེན་འབྲེལ་ཙམ་དུ་བྱང་ཆུབ་ཀྱི་སེམས་ཀྱིས་ཀུན་ནས་བསླངས་ཏེ་སྒྱུ་མ་ལྟ་བུའི་བློས་སྦྱིན་སོགས་ཀྱི་དགེ་བ་རྒྱ་ཆེན་པོ་སྒྲུབ་ཅིང་མི་དགེ་བ་སྤོང་བའི་ཚུལ་གྱིས་བླང་དོར་མ་འཆོལ་བར་ལེགས་པར་སྤྱད་དེ་ཀུན་རྫོབ་བདེན་པ་ལ་འཇུག་ལ། ཡང་དག་པར་ཆོས་གང་ལའང་བླང་དོར་དང་དགག་སྒྲུབ་དང་སྤང་བླང་མ་མཆིས་པར་སྣང་ཙམ་ཉིད་ནས་དེ་དང་དེའི་རང་བཞིན་གྱིས་སྟོང་པར་ཤེས་པའི་སྒོ་ནས་དོན་དམ་པའི་བདེན་པ་ལ་འཇུག་ཅིང༌། དེ་ལྟར་བདེན་པ་གཉིས་ཀྱི་སྒོ་ནས་འཇུག་པ་དེ་ཡང་ལྟ་སྤྱོད་དམ་ཐབས་ཤེས་སམ་ཚོགས་གཉིས་ཟུང་དུ་འབྲེལ་བའི་ཚུལ་གྱིས་འཇུག་པ་ཡིན་ནོ། །</span></p>
			<p id="_idParaDest-371" class="tibetan-sabche1"><span class="tibetan-sabche">གསུམ་པ་བསྲུང་བྱའི་སྡོམ་པ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བསྲུང་བྱ་བྱང་ཆུབ་སེམས་དཔའི་སྡོམ་པ་སྟེ། །</span></p>
			<p class="tibetan-commentary-non-indent"><span class="front-title">བསྲུང་བྱ་ནི་བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་ཏེ། དེའང་དོན་དམ་པར་སྤྲོས་མཚན་དང་བྲལ་བའི་ཤེས་རབ་ཆེན་པོས་བྱིན་གྱིས་བརླབས་ཏེ་ཉམས་སུ་ལེན་པ་ཡིན་ནོ། །</span></p>
			<p id="_idParaDest-372" class="tibetan-sabche1"><span class="tibetan-sabche">བཞི་པ་རྟོགས་བྱའི་ལྟ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྟོགས་བྱ་ཀུན་རྫོབ་ཆོས་རྣམས་ཆུ་ཟླ་ལྟར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མེད་བཞིན་སྣང་ལ་དོན་དམ་སྤྲོས་མཚན་ཀུན། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཉེར་ཞིའི་བདེན་གཉིས་ཕྱིན་ཅི་མ་ལོག་རྟོགས། །</span></p>
			<p class="tibetan-commentary-non-indent"><span class="front-title">དབུ་མ་པས་རྟོགས་བྱའི་ལྟ་བ་ནི། ཀུན་རྫོབ་ཏུ་ཆོས་ཐམས་ཅད་ཆུ་ཟླ་ལྟར་མེད་བཞིན་དུ་སྣང་བ་དང༌། དོན་དམ་པར་སྤྲོས་པ་དང་མཚན་མ་ཐམས་ཅད་ཉེ་བར་ཞི་བའི་ཚུལ་གྱིས་བདེན་པ་གཉིས་ཀྱི་གནས་ལུགས་ཕྱིན་ཅི་མ་ལོག་པར་དཔྱིས་ཕྱིན་ཏུ་རྟོགས་པ་ཡིན་ནོ། །</span></p>
			<p id="_idParaDest-373" class="tibetan-sabche1"><span class="tibetan-sabche">ལྔ་པ་འཐོབ་བྱའི་འབྲས་བུ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">འབྲས་བུ་ཞི་བ་སྐུ་གཉིས་མངོན་དུ་བྱེད། །</span></p>
			<p class="tibetan-commentary-non-indent"><span class="front-title">རང་རང་གི་འཐོབ་བྱའི་འབྲས་བུ་མཐར་ཐུག་མྱ་ངན་ལས་འདས་པ་ཡིན་པར་ཐེག་པ་གསུམ་ག་འདྲ་ལ། འོན་ཀྱང་དབུ་མ་པ་ནི་ཉོན་མོངས་པ་དང་ཕུང་པོ་འགགས་པ་ཙམ་ལ་མྱང་འདས་སུ་མི་འདོད་ཀྱི། སྤྲོས་པ་ཐམས་ཅད་ཉེ་བར་ཞི་བའི་ཚུལ་གྱིས་</span><span class="front-title">དག་པ་དང་མ་དག་པའི་ཆོས་རྣམས་ཀྱི་དེ་ཁོ་ན་ཉིད་ཕྱིན་ཅི་མ་ལོག་པར་མངོན་སུམ་དུ་བྱས་པ་ལ་འདོད་དེ། རྩ་ཤེ་ལས། </span><span class="tibetan-external-citations">སྤངས་པ་མེད་པ་ཐོབ་མེད་པ། །ཆད་པ་མེད་པ་རྟག་མེད་པ། །འགག་པ་མེད་པ་སྐྱེ་མེད་པ། །དེ་ནི་མྱ་ངན་འདས་པར་བརྗོད།</span><span class="front-title"> །ཅེས་དང༌། དཔེ་མེད་པར་བསྟོད་པ་ལས། </span><span class="tibetan-external-citations">ཁྱོད་ཀྱིས་ཀུན་ནས་ཉོན་མོངས་དང༌། །རྣམ་བྱང་རོ་གཅིག་ཉིད་དུ་མཁྱེན། །ཆོས་ཀྱི་དབྱིངས་དང་དབྱེར་མེད་པས། །ཁྱོད་ནི་ཀུན་ནས་རྣམ་དག་གྱུར།</span><span class="front-title"> །ཅེས་སོགས་མང་དུ་འབྱུང་བ་ལྟར་རོ། །མྱང་འདས་ལའང་ལྷག་བཅས་དང་ལྷག་མེད་གཉིས་སུ་འཇོག་པ་ལ་ཐེག་ཆེན་ལྟར་ན། གསེར་འོད་དམ་པ་ལས། </span><span class="tibetan-external-citations">སྐུ་གཉིས་ནི་ལྷག་མ་དང་བཅས་པའོ། །ཆོས་ཀྱི་སྐུ་ནི་ལྷག་མ་མེད་པའོ། </span><span class="front-title">།ཞེས་པ་ལྟར་འཕགས་པ་ཀླུས་ཀྱང་སྐུ་གསུམ་ལ་འཇུག་པའི་སྒོར་གསུངས་ཏེ། དེའང་སྤྲོས་པ་ཉེ་བར་ཞི་བའི་མྱང་འདས་ཐོབ་པ་ན་ཚོགས་གཉིས་ཡོངས་སུ་རྫོགས་</span><span class="front-title">པའི་མཐུ་ལས་རང་དོན་དུ་ཆོས་ཀྱི་སྐུ་དང་གཞན་དོན་དུ་གཟུགས་ཀྱི་སྐུ་གཉིས་མངོན་དུ་གྱུར་ནས་རྣམ་པར་མི་རྟོག་བཞིན་དུ་ནོར་བུ་རིན་པོ་ཆེ་ལྟར་གདུལ་བྱ་རྒྱུད་དག་པ་དང་མ་དག་པ་མཐའ་ཡས་པའི་དོན་མཛད་པར་གསུངས་སོ། །</span></p>
			<p id="_idParaDest-374" class="tibetan-sabche1"><span class="tibetan-sabche">དྲུག་པ་རབ་ཏུ་དབྱེ་བ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དབྱེ་སྒོ་མང་ཡང་མདོ་སྔགས་དབུ་མ་གཉིས། །</span></p>
			<p class="tibetan-commentary-non-indent"><span class="front-title">དབུ་མའི་གྲུབ་མཐའ་སྨྲ་བ་དེ་དག་ལའང་ནང་གསེས་དབྱེ་བའི་ཚུལ་རྒྱ་བོད་གཉིས་སུ་འགའ་ཞིག་བཤད་དེ། དེ་ལ་ཁ་ཅིག་མདོ་སྡེ་སྤྱོད་པའི་དབུ་མ་དང༌། རྣལ་འབྱོར་</span><span class="front-title">སྤྱོད་པའི་དབུ་མ་དང༌། འཇིག་རྟེན་གྲགས་སྡེ་སྤྱོད་པའི་དབུ་མ་གསུམ་དུ་འདོད་དེ། དང་པོ་ནི། ཐ་སྙད་དུ་ཕྱི་རོལ་གྱི་དོན་ཡོད་པར་འདོད་པ་སྟེ་ལེགས་ལྡན་འབྱེད་སོགས་སོ། །གཉིས་པ་ནི། ཐ་སྙད་དུ་ཕྱི་དོན་མེད་པར་འདོད་པ་སྟེ་ཞི་བ་འཚོ་སོགས་སོ། །གསུམ་པ་ནི། འཇིག་རྟེན་ལ་གྲགས་པ་འབའ་ཞིག་གི་གཞན་ངོར་ཕྱི་དོན་འདོད་པ་སྟེ་ཟླ་བ་གྲགས་པ་སོགས་སོ། །ཡང་ཁ་ཅིག་དོན་དམ་འདོད་ཚུལ་གྱི་སྒོ་ནས་སྒྱུ་མ་རིགས་གྲུབ་པ་དང་རབ་ཏུ་མི་གནས་པར་སྨྲ་བ་གཉིས་ཏེ། དང་པོ་ནི། མྱུ་གུ་སོགས་ཀྱི་ཆོས་ཅན་དང་བདེན་མེད་ཀྱི་སྣང་བ་ཚོགས་པ་དོན་དམ་བདེན་པར་འདོད་པ་སྟེ་ཀ་མ་ལ་ཤཱི་ལ་སོགས་སོ། །ཕྱི་མ་ནི། སྣང་བ་ལ་སྤྲོས་པ་རྣམ་པར་བཅད་པའི་ཡོངས་གཅོད་དོན་དམ་བདེན་པར་འདོད་པ་སྟེ་སངས་རྒྱས་བསྐྱངས་སོགས་སོ། །སློབ་དཔོན་ཤཱནྟི་པས་ཀུན་རྫོབ་ཤེས་པའི་རྣམ་པར་སྨྲ་བ་དང༌། ཀུན་</span><span class="front-title">རྫོབ་བག་ཆགས་སུ་སྨྲ་བའི་དབུ་མ་པ་གཉིས་སུ་དབྱེ། སློབ་དཔོན་མཻ་ཏྲཱི་པས། སྒྱུ་མ་ལྟར་གཉིས་མེད་དུ་སྨྲ་བ་དང༌། ཆོས་ཐམས་ཅད་རབ་ཏུ་མི་གནས་པར་སྨྲ་བ་གཉིས་ཀྱི་དབྱེ་བ་མཛད། ཁ་ཆེའི་མཁས་པ་ལཀྵྨཱིས་མདོ་སྡེ་སྤྱོད་པའི་དབུ་མ། རྣལ་འབྱོར་སྤྱོད་པའི་དབུ་མ། རྒྱལ་བའི་ཡུམ་གྱི་དབུ་མ་གསུམ་དུ་དབྱེ་བར་བཤད་པ་སོགས་དོན་དམ་སྟོང་ཚུལ་དང༌། ཁྱད་པར་ཀུན་རྫོབ་ཞལ་གྱིས་བཞེས་ཚུལ་ལ་བརྟེན་དབྱེ་སྒོ་མི་འདྲ་བ་མང་ཡང་མདོར་བསྡུ་ན་མདོ་དང་སྔགས་ཀྱི་དབུ་མའི་ཚུལ་གཉིས་སུ་ངེས་པ་ཡིན་ནོ། །</span></p>
			<p id="_idParaDest-375" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གཉིས། ཐུན་མོང་མདོ་ལུགས་ཀྱི་དབུ་མ་དང༌། ཟབ་མོ་གསང་སྔགས་ཀྱི་དབུ་མའོ། །དང་པོ་༼ཐུན་མོང་མདོ་ལུགས་ཀྱི་དབུ་མ་༽ལའང་གཉིས། མིང་གི་སྒོ་ནས་མདོར་བསྟན། མཚན་ཉིད་ཀྱི་སྒོ་ནས་རྒྱས་པར་བཤད་པའོ། །</span><span class="tibetan-sabche">དང་པོ་༼མིང་གི་སྒོ་ནས་མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མདོ་ལུགས་ངོ་བོ་ཉིད་མེད་རྣལ་འབྱོར་སྤྱོད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཙོ་ཕལ་ཕྲ་རགས་ལ་སོགས་བརྡ་ཡང་སྦྱོར། །</span></p>
			<p class="tibetan-root-text_tibetan-root-text-last-line"><span class="tibetan-root-text">བོད་དུ་རང་སྟོང་གཞན་སྟོང་ཞེས་སུ་གྲགས། །</span></p>
			<p class="tibetan-commentary-non-indent"><span class="front-title">ཐེག་པ་ཆེན་པོའི་མདོ་སྡེ་རྣམས་ཀྱི་དགོངས་པ་འགྲེལ་པའི་ཚུལ་ལམ་ལུགས་སྲོལ་ཅུང་ཟད་མི་འདྲ་བའི་དབང་གིས་ངོ་བོ་ཉིད་མེད་པར་སྨྲ་བའི་དབུ་མ་དང༌། རྣལ་འབྱོར་སྤྱོད་པའི་དབུ་མ་པ་གཉིས་སུ་རིགས་ངེས་ཤིང༌། དེ་དག་ལ་ཁ་ཅིག་གིས་དབུ་</span><span class="front-title">མ་པ་གཙོ་ཕལ་གཉིས་ཀྱི་བརྡ་སྦྱར་ལ། སློབ་དཔོན་བྷ་བྱ་སོགས་ཀྱིས་ཕྱི་མ་ལ་ཕྲ་བ་ནང་གི་དབུ་མ་དང༌། སྔ་མ་ལ་རགས་པ་ཕྱིའི་དབུ་མ་ཞེས་པའི་བརྡ་ལ་སོགས་པ་ཡང་སྦྱོར་ཞིང༌། བོད་དུ་ཇོ་ནང་ཆོས་རྗེ་ཀུན་མཁྱེན་ཆེན་པོ་ཕྱིན་ཆད་ནས་དབུ་མ་རང་སྟོང་གཞན་སྟོང་གི་ལུགས་ཞེས་ཡོངས་སུ་གྲགས་སོ། །</span></p>
			<p id="_idParaDest-376" class="tibetan-sabche1"><span class="tibetan-sabche">གཉིས་པ་མཚན་ཉིད་ཀྱི་སྒོ་ནས་རྒྱས་པར་བཤད་པ་ལ་གཉིས། རང་སྟོང༌། གཞན་སྟོང་ངོ༌། །དང་པོ་༼རང་སྟོང༌༽ལ་གཉིས། དབྱེ་བ་མདོར་སྨོས། རྣམ་གཞག་ཞིབ་མོར་བཤད་པའོ། །དང་པོ་༼དབྱེ་བ་མདོར་སྨོས་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྔ་མར་རང་རྒྱུད་པ་དང་ཐལ་འགྱུར་གཉིས། །</span></p>
			<p class="tibetan-commentary-non-indent"><span class="front-title">སྔ་མར་སྨོས་པ་ངོ་བོ་ཉིད་མེད་པར་སྨྲ་བའི་དབུ་མ་པ་ལའང་ལེགས་ལྡན་འབྱེད་ཀྱི་རྗེས་འབྲང་ཐ་སྙད་དུ་ཆོས་ཐམས་ཅད་སྐྱེ་བ་མེད་པ་དང་སྟོང་པ་ཉིད་ལ་སོགས་པ་</span><span class="front-title">རང་ལུགས་སུ་ཁས་བླངས་ནས། ཚུལ་གསུམ་དངོས་སྟོབས་ཀྱིས་གྲུབ་པའི་རང་རྒྱུད་ཀྱི་གཏན་ཚིགས་གཙོ་བོར་སྒྲུབ་བྱེད་དུ་འགོད་པའི་ཕྱིར་རང་རྒྱུད་པ་ཞེས་བྱ་བ་དང༌། ཟླ་གྲགས་ཀྱི་རྗེས་འབྲང་སྐྱེ་མེད་དང་སྟོང་ཉིད་ལ་སོགས་པ་གཞན་གྱི་ལོག་རྟོག་དགག་པའི་གཞན་ངོ་འབའ་ཞིག་ཏུ་ཁས་ལེན་ཅིང༌། ཚུལ་གསུམ་དངོས་སྟོབས་ཀྱིས་གྲུབ་པའི་གཏན་ཚིགས་རང་རྒྱུད་པ་མེད་པས་དངོས་སྨྲ་བ་ལ་ནང་འགལ་སྟོན་པའི་ཐལ་འགྱུར་ཙམ་གཙོ་བོར་འགོད་པའི་ཕྱིར་ཐལ་འགྱུར་བ་ཞེས་གྲགས་པ་གཉིས་སུ་ཡོད་དོ། །</span></p>
			<p id="_idParaDest-377" class="tibetan-sabche1"><span class="tibetan-sabche">གཉིས་པ་རྣམ་གཞག་ཞིབ་མོར་བཤད་པ་ལ་གསུམ། ཐལ་རང་ཐུན་མོང་བའི་ལུགས། དེ་གཉིས་ཀྱི་ཁྱད་པར། དེ་དག་སོ་སོའི་ལུགས་སོ། །དང་པོ་༼ཐལ་རང་ཐུན་མོང་བའི་ལུགས་༽ལ་གཉིས། བདག་མེད་གཉིས། རིགས་པའི་ཚུལ་ལོ། །དང་པོ་</span><span class="tibetan-sabche">༼བདག་མེད་གཉིས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཐུན་མོང་ལྟ་བའི་འབྱུང་གནས་གང་ཟག་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྒྲིབ་རྩ་ཆོས་ཀྱི་བདག་གཉིས་རིགས་པས་དགག །</span></p>
			<p class="tibetan-commentary-non-indent"><span class="front-title">དབུ་མ་ཐལ་རང་གཉིས་ཐུན་མོང་དུ་ལྟ་བ་དང་ཉོན་མོངས་པ་ཐམས་ཅད་ཀྱི་འབྱུང་གནས་བདག་ཏུ་ལྟ་བ་གང་ཟག་གི་བདག་དང༌། སྒྲིབ་པ་གཉིས་ཀྱི་རྩ་བ་ཕྱི་ནང་གི་ཆོས་ཐམས་ཅད་རང་མཚན་དུ་བདེན་པར་ཞེན་པ་ཆོས་ཀྱི་བདག་གཉིས་ལུང་དང་རིགས་པའི་རྣམ་གྲངས་མང་པོས་བཀག་ནས་བདག་མེད་གཉིས་ལ་སེམས་མཉམ་པར་འཇོག་པ་སྟེ། དེ་དག་གི་ཚུལ་བསམ་སྒོམ་གྱི་སྐབས་སུ་ཅུང་ཟད་རྒྱས་པར་</span><span class="front-title">འབྱུང་ངོ༌། །</span></p>
			<p id="_idParaDest-378" class="tibetan-sabche1"><span class="tibetan-sabche">གཉིས་པ་རིགས་པའི་ཚུལ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཆོས་ཅན་སྟེང་དུ་དགག་བྱ་བཏགས་པ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བསྒྲུབ་བྱ་ལ་ཡང་དོན་དང་ཐ་སྙད་གཉིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཏན་ཚིགས་རྒྱུ་འབྲས་གཉིས་ཀ་ངོ་བོ་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དཔྱོད་བྱེད་བཞི་ཡིས་དངོས་སྨྲའི་ཡོད་མཐའ་སེལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྣང་ཙམ་ལ་དཔྱོད་རྟེན་འབྲེལ་རིགས་པ་ཡིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཐའ་གཉིས་བསལ་བའི་དོན་དམ་མི་མཐུན་མེད། །</span></p>
			<p class="tibetan-commentary-non-indent"><span class="front-title">དེ་ལ་ཐོག་མར་ཆོས་ཅན་ཞེས་པ་ནི་རྩོད་གཞི་ཡིན་ལ། དེའང་རྒོལ་ཕྱིར་རྒོལ་གཉིས་ཀའི་ཚད་མས་མ་གྲུབ་ཅིང༌། དངོས་པོ་ཞེས་པ་ལྟ་བུ་རགས་པ་དང༌། མྱུ་གུ་ཞེས་པ་ལྟ་བུ་ཕྲ་བ་གང་ཡང་རུང་བ་ལུགས་འདིར་བསྒྲུབ་པར་བྱ་བའི་མི་མཐུན་ཕྱོགས་</span><span class="front-title">དངོས་པོར་ཞེན་པ་སྐྱེ་བར་འགྱུར་བ་རྣམས་སོ། །དགག་བྱ་ནི། ཆོས་ཅན་དེའི་སྟེང་དུ་རྣམ་པར་དཔྱད་ན་སྣང་བ་དང་བརྟགས་པའི་དགག་བྱ་གཉིས་སུ་ངེས་པ་ལས། རེ་ཞིག་སྣང་བ་ནི་འགོག་པར་རིགས་པ་མ་ཡིན་ཏེ། དཔེར་ན་མིག་རབ་རིབ་ཀྱིས་བསླད་པ་རྣམས་ཇི་སྲིད་མིག་སྐྱོན་དང་མ་བྲལ་བ་དེ་སྲིད་དུ་སྐྲ་ཤད་དང་ཟླ་བ་གཉིས་སོགས་ཀྱི་སྣང་བ་མི་ལྡོག་པ་བཞིན་དུ། ཇི་སྲིད་ཉོན་མོངས་པ་ཅན་མ་ཡིན་པའི་མ་རིག་པ་མ་སྤངས་པ་དེ་སྲིད་དུ་ཚོགས་དྲུག་གི་སྣང་བ་སྒྱུ་མ་ལྟ་བུ་འདི་མི་ལྡོག་པས་དེ་ཉིད་རིགས་པས་དགག་མི་ནུས་པའི་ཕྱིར་རོ། །དགག་དགོས་པ་ཡང་མ་ཡིན་ཏེ། ཉེས་པ་རྣམས་ནི་སྣང་བ་ལས་བྱུང་བ་མིན་པར་དེ་ལ་ཞེན་པ་ལས་བྱུང་བ་ཡིན་པའི་ཕྱིར་ཏེ། དཔེར་ན་སྒྱུ་མ་མཁན་རང་གིས་སྤྲུལ་པའི་ན་ཆུང་ལ་མི་ཆགས་པ་བཞིན་དུ་སྣང་བ་ཡོད་ཀྱང་ཞེན་པ་མེད་ན་མི་འཆིང་བའི་ཕྱིར་དང༌། བྱིས་པ་རྣམས་</span><span class="front-title">སྒྱུ་མའི་ན་ཆུང་ལ་ཆགས་པ་སྐྱེ་བ་ལྟར་མངོན་པར་ཞེན་པ་ལས་ཉོན་མོངས་འཕེལ་བའི་ཕྱིར་རོ། །ཆེད་ཀྱིས་བཀག་ན་ཉེས་པར་ཡང་འགྱུར་ཏེ། སྣང་བ་བཀག་ན་སྟོང་ཉིད་དངོས་པོ་མེད་པའི་དོན་ཅན་དུ་འགྱུར་ཞིང༌། སྟོང་ཉིད་སྒོམ་པའི་རྣལ་འབྱོར་པའང་ཅང་མེད་ཀྱི་བཀག་པ་ཡིད་ལ་བྱེད་པས་ཆད་མཐར་ལྟུང་བའི་ཕྱིར་རོ། །དེ་བས་ན་ཀུན་བརྟགས་པ་འབའ་ཞིག་འགོག་པར་བྱེད་དེ། དེ་ནི་ཐག་པ་ལ་སྦྲུལ་བཞིན་དུ་བློས་ཞེན་པ་ཙམ་མ་གཏོགས་དོན་ལ་མ་ཞུགས་པས་དགག་པར་ནུས་པའི་ཕྱིར་དང༌། རྣམ་འགྲེལ་ལས། </span><span class="tibetan-external-citations">འདི་ཡུལ་སུན་དབྱུང་མེད་པར་ནི། །དེ་སྤོང་བར་ནི་ནུས་མ་ཡིན།</span><span class="front-title"> །ཞེས་གསུངས་པ་ལྟར་ཡུལ་མ་བཀག་པར་ཡུལ་ཅན་དགག་མི་ནུས་པ་དངོས་པོའི་མཚན་ཉིད་ཡིན་པས། བརྟགས་པ་མ་བཀག་པར་ཡང་དེའི་ཡུལ་ཅན་གྱི་མངོན་པར་ཞེན་པ་དགག་མི་ནུས་ལ། དེ་མ་བཀག་པར་ཡང་ཀུན་ནས་ཉོན་</span><span class="front-title">མོངས་པ་མི་ལྡོག་སྟེ་དེ་ནི་དེའི་རྩ་བ་ཅན་ཡིན་པའི་ཕྱིར་རོ། །དེས་ན་དབུ་མ་པས་དགག་བྱ་ནི་བཏགས་པ་ཁོ་ན་ཡིན་ལ་དེ་ལའང་རྣམ་པ་གཉིས་ཏེ། གཅིག་ནི་ཐ་སྙད་ཙམ་དུ་གྲུབ་པ་དགག་པར་བྱ་བ་ཡིན་ལ། གཞན་ནི་དོན་ལ་གྲུབ་པ་དགག་པར་བྱ་བ་ཡིན་གྱི་ཐ་སྙད་དུ་མ་ཡིན་པ་གང་ཡིན་པའོ། །དང་པོ་རང་གཞན་གྱི་གྲུབ་མཐའ་སྨྲ་བ་རྣམས་ཀྱིས་བདག་དང་ཆོས་སུ་ཀུན་བརྟགས་པ་གང་ཡིན་པ་རྣམས་ཏེ་དེ་དག་ནི་ཀུན་རྫོབ་ཀྱི་བདེན་པར་ཡང་མ་གྲུབ་པར་གོང་དུ་བཤད་པ་ལྟར་རོ། །གཉིས་པ་ནི། འཇིག་རྟེན་ན་གྲགས་པའི་ཐ་སྙད་རྟེན་ཅིང་འབྲེལ་བར་འབྱུང་བ་རྒྱུ་དང་རྐྱེན་འདི་པ་ཙམ་ཉིད་དོ། །འདི་ལའང་འཇིག་རྟེན་ན་དངོས་སུ་གྲགས་པ་སོང་ཞིག འདུག་ཅིག ཟོ་ཞིག་ལ་སོགས་པ་དང༌། དངོས་སུ་མ་གྲགས་ཀྱང༌། གྲགས་རུང་གི་ཐ་སྙད་རྒྱུ་འབྲས་དང་ས་ལམ་སྤང་གཉེན་སོགས་གསུང་རབ་ལ་གྲགས་པ་རྣམས་</span><span class="front-title">སོ། །དེ་ལ་འཇིག་རྟེན་པའི་ཐ་སྙད་དུ་གྲགས་པ་དེ་ཉིད་ཐ་སྙད་ཙམ་དུ་དགག་པར་མི་བྱ་བའི་ཚུལ་ཡང་གོང་དུ་སྣང་སེལ་གྱི་སྐབས་སུ་སྨོས་པ་ལྟར་རོ། །བསྒྲུབ་བྱ་ལའང་དོན་སྒྲུབ་པ་དང་ཐ་སྙད་སྒྲུབ་པ་གཉིས་ལས། དོན་སྒྲུབ་པ་ལ་ཡང་རྒོལ་བའི་ཤེས་འདོད་ཐ་དད་པའི་དབང་གིས་དངོས་པོའི་རང་བཞིན་མེད་པའི་མེད་པར་དགག་པ་དང༌། རང་བཞིན་ཙམ་གྱི་དགག་བྱ་དེ་མེད་པའི་མེད་པར་དགག་པ་གཉིས་ཡོད་ལ། དེའང་ཆོས་ཅན་རང་བཞིན་གྱིས་གྲུབ་པ་དང་བདེན་པ་སོགས་བཀག་ཙམ་གྱི་མེད་པར་དགག་པ་ནི་འདིར་བསྒྲུབ་བྱ་ཡིན་ཏེ། དཔེར་ན་སྣང་བ་འདི་ཡང་དག་པའི་རང་བཞིན་དུ་ཡོད་པ་མ་ཡིན་ཏེ། ཞེས་སམ། ཇི་ལྟར་བརྟགས་པ་དེ་ལྟར་དུ་མེད་དོ་ཞེས་པ་ལྟ་བུའི་མེད་དགག་རྣམ་གཅོད་དགག་བྱ་ཆད་ཙམ་སྤྲོས་པ་དང་བྲལ་ཙམ་དེ་ཉིད་མ་གཏོགས་ཡོངས་གཅོད་ཀྱི་བསྒྲུབ་བྱ་གང་ཡང་མེད་པའོ། །</span><span class="front-title">དེ་མེད་པས་གཞན་གྱིས་བརྩད་དུ་ཡང་མེད་དོ། །རྩོད་ཟློག་ལས། </span><span class="tibetan-external-citations">གལ་ཏེ་ངས་དམ་བཅས་འགའ་ཡོད། །དེས་ན་ང་ལ་སྐྱོན་དེ་ཡོད། །ང་ལ་དམ་བཅའ་མེད་པའི་ཕྱིར། །ང་ནི་སྐྱོན་མེད་ཁོ་ན་ཡིན། །གལ་ཏེ་མངོན་སུམ་ལ་སོགས་པའི། །དོན་གྱིས་འགའ་ཞིག་དམིགས་ན་ནི། །བསྒྲུབ་པའམ་བཟློག་པར་བྱ་ན་དེ། །མེད་ཕྱིར་ང་ལ་ཀླན་ཀ་མེད།</span><span class="front-title"> །ཅེས་སོ། །དེ་ལ་མེད་པར་དགག་པའི་དོན་ནི་ཅི་ཡང་མ་ཡིན་པ་ལ་བྱ་སྟེ། མདོ་ལས། </span><span class="tibetan-external-citations">ཅི་ཡང་མ་ཡིན་ཆོས་འདི་སུས་ཤེས་པ། །དེ་ནི་ཆོས་རྣམས་ཀུན་ལ་ཆགས་མེད་འགྱུར།</span><span class="front-title"> །ཞེས་པས་སྒྲ་རྟོག་གི་མཐུ་ཟད་ནས་ངལ་བ་ངལ་སོས་པ་ལྟ་བུ་ཡིན་པར་བཤད་དོ། །</span></p>
			<p class="tibetan-regular-indented"><span class="front-title">དགག་སྒྲུབ་ཀྱི་དོན་མདོར་ན། བྱས་པས་སྒྲ་མི་རྟག་པར་སྒྲུབ་པ་ན་སྒྲ་རྟག་པར་སྒྲོ་འདོགས་པའི་ཤེས་པ་ནི་དགག་བྱ་དངོས་དང༌། སྒྲ་མི་རྟག་པར་སྒྲོ་འདོགས་</span><span class="front-title">པའི་ཤེས་པ་ནི་བསྒྲུབ་བྱ་དངོས་ཏེ། འདི་ལ་དགོངས་ནས། ཀླུ་སྒྲུབ་ཞབས་ཀྱིས། </span><span class="tibetan-external-citations">རང་བཞིན་མེད་པ་གོ་བར་བྱེད་པ་ཡིན་གྱི་སྐྱེ་བ་སེལ་བ་མ་ཡིན་ནོ།</span><span class="front-title"> །ཞེས་སོ། །སྒྲུབ་བྱེད་གཏན་ཚིགས་ནི། སྤྱིར་དབུ་མའི་རིགས་པའི་རྟགས་ཀྱི་ཚུལ་ལ་དགག་པ་འགོད་པ་དང་སྒྲུབ་པ་འགོད་པ་གཉིས་ལས། དང་པོ་ལ་རྒྱུ་ལ་རྣམ་པར་དཔྱད་ནས་འགོག་པ་རྡོ་རྗེ་གཟེགས་མ། འབྲས་བུ་ལ་དཔྱད་ནས་འགོག་པ་ཡོད་མེད་སྐྱེ་འགོག རྒྱུ་འབྲས་གཉིས་ཀ་ལ་དཔྱད་ནས་འགོག་པ་མུ་བཞི་སྐྱེ་འགོག རང་གི་ངོ་བོ་ལ་དཔྱད་ནས་འགོག་པ་གཅིག་དང་དུ་བྲལ་ཏེ་བཞི་ཡོད་པའི་དང་པོ་ནི་སཱ་ལུ་ལྗང་པའི་མདོ་དང་ཕྱི་མ་ནི་ལང་གཤེགས་ལས་གསུངས་ཤིང་བར་པ་གཉིས་ཀྱང་མདོ་ཅི་རིགས་ནས་འབྱུང་ལ། འདི་བཞིས་དངོས་སྨྲ་བས་རང་བཞིན་གྱིས་ཡོད་པར་སྒྲོ་</span><span class="front-title">འདོགས་པ་སེལ་བས་ཡོད་མཐའ་སྤོང་བའོ། །དེ་བཞི་ཡང་རིམ་པ་བཞིན་དུ་རྒྱུ་ལ་དཔྱད་པ་ནི། མྱུ་གུ་སྐྱེ་ན་བདག་ལས་སམ་གཞན་ལས་སམ་གཉིས་ཀ་ལས་སམ་རྒྱུ་མེད་ལས་སྐྱེ་ཞེས་དཔྱད་པས་རིགས་ངོར་གང་ལས་ཀྱང་མི་སྐྱེ་བས་སྐྱེ་མེད་དུ་སྒྲུབ་པའོ། །འབྲས་བུ་ལ་དཔྱོད་པ་ནི་མྱུ་གུ་སྐྱེ་ན་ས་བོན་གྱི་སྐབས་ཡོད་པ་སྐྱེའམ་མེད་པ་སྐྱེ་ཞེས་དཔྱད་པས། ས་བོན་གྱི་སྐབས་ཡོད་པ་སྐྱེ་ན་མྱུ་གུ་ས་བོན་ལས་མ་སྐྱེས་པ་དང༌། རྒྱུ་ལ་མ་ལྟོས་པར་གྲུབ་ཟིན་པས་རྒྱུ་ལ་དགོས་པ་མེད་པ་དང༌། མེད་པ་སྐྱེ་ན་རི་རྭ་བཞིན་དུ་རྒྱུས་ནུས་པ་ཅི་ཡང་བྱར་མེད་པ་དང༌། གཉིས་ཡིན་རིགས་པ་དེས་ཁེགས་ཤིང་གཉིས་མིན་མི་སྲིད་པས་དོན་ལ་མྱུ་གུ་སྐྱེ་མེད་དུ་སྒྲུབ་པའོ། །རྒྱུ་འབྲས་གཉིས་ཀ་ལ་དཔྱོད་པ་ནི་འཁྲུལ་ངོར་ས་བོན་གཅིག་ལས་མྱུ་གུ་གཅིག་ཅེས་དང༌། རྐྱེན་གསུམ་ལས་མིག་ཤེས་གཅིག་ཅེས་དང༌། ཕ་གཅིག་ལས་བུ་དུ་མ་དང༌། ས་</span><span class="front-title">བོན་ཆུ་ལུད་དུ་མ་ལས་སྟོན་ཐོག་དུ་མ་ཞེས་སོགས་འགལ་བ་མེད་མོད། རིགས་ངོར་ནི་མུ་བཞིའི་ནང་ནས་རྒྱུ་གཅིག་ཁོ་ན་ལས་འབྲས་བུ་གཅིག་ཁོ་ན་དང༌། རྒྱུ་གཅིག་ཉིད་ལས་འབྲས་བུ་དུ་མ་དང༌། རྒྱུ་དུ་མ་ལས་འབྲས་བུ་གཅིག་ཁོ་ན་དང༌། རྒྱུ་དུ་མ་ལས་འབྲས་བུ་དུ་མ་འབྱུང་བ་མི་འཐད་དེ། རིགས་ངོར་གཅིག་ཉིད་མི་རིགས་ལ་དེས་དུ་མ་བདེན་གྲུབ་ཀྱང་ཁེགས་པས་སྐྱེ་མེད་སྒྲུབ་པའོ། །ངོ་བོ་ལ་དཔྱོད་པ་ནི་མྱུ་གུ་ལྟ་བུ་བདེན་པའི་གཅིག་དང་བདེན་པའི་དུ་མས་དབེན་པའི་རྟགས་ཀྱིས་བདེན་མེད་དུ་སྒྲུབ་པ་སྟེ། གཅིག་དུ་བྲལ་གྱི་རིགས་པ་འདི་ནི་ནང་པའི་གྲུབ་མཐའ་བཞི་པོ་ཐམས་ཅད་ཀྱི་དགག་བྱ་བདེན་གྲུབ་འགོག་པའི་རིགས་པའི་རྩ་བ་ཡིན་ཞིང༌། དེའི་ཕྱིར་དབུ་མ་རྩ་བར་སྐྱེ་འགག་རྟག་ཆད་འགྲོ་འོང་དོན་གཅིག་པ་དང་ཐ་དད་པ་སྟེ་བརྒྱད་པོ་བཀག་པ་བསྟན་བཅོས་ཀྱི་མདོར་བསྟན་དུ་གསུངས་པ་ལ་གཞན་དྲུག་པོ་</span><span class="front-title">གཅིག་དང་ཐ་དད་དགག་པ་ལ་རག་ལས་ཤིང༌། གཅིག་དང་ཐ་དད་དགག་པ་ནི་གཅིག་དུ་བྲལ་ཉིད་དོ། །རྟགས་ཀྱི་ཚུལ་ལ་སྒྲུབ་པ་དགོད་པ་ནི་སྣང་ཙམ་ལ་དཔྱོད་པ་རྟེན་འབྲེལ་གྱི་རིགས་པ་སྟེ་ཀླུའི་རྒྱལ་པོ་མ་དྲོས་པས་ཞུས་པ་ལས་འབྱུང༌། དེ་ནི་རྟེན་ཅིང་འབྲེལ་འབྱུང་གི་རྟགས་ཀྱིས་མྱུ་གུ་ལྟ་བུ་བདེན་མེད་དུ་སྒྲུབ་པ་སྟེ། འདི་ཉིད་སྒྲུབ་རྟགས་སུ་བཞག་པ་དངོས་བསྟན་གྱི་དབང་དུ་བྱས་ཀྱི་དོན་དུ་ན་འདི་ཡང་དགག་བྱ་བདེན་པ་འགོག་པས་དགག་རྟགས་སུ་འགྱུར་ལ། འདི་ནི་དབུ་མ་པས་བདེན་སྟོང་སྒྲུབ་པའི་རིགས་པའི་རྒྱལ་པོ་ཡིན་ཏེ་རྟག་ཆད་གཉིས་ཀའི་མཐའ་སེལ་བས་སོ། །དེ་ཡང་རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར་ཐ་སྙད་དུ་མེད་པ་མ་ཡིན་པས་ཆད་མཐའ་སེལ་ཞིང༌། རང་རྒྱུ་དང་རྐྱེན་གཞན་ལ་རག་ལས་པས་རྟག་པ་དང་ངོ་བོ་ཉིད་ཀྱིས་གྲུབ་པའི་དོན་མི་གནས་པའི་ཕྱིར་རང་བཞིན་མེད་པར་གྲུབ་</span><span class="front-title">པས་རྟག་མཐའ་སེལ་ལོ། །དེ་ལྟར་དུ་མ་དྲོས་པས་ཞུས་པ་ལས། </span><span class="tibetan-external-citations">མཁས་པས་རྟེན་འབྱུང་ཆོས་རྣམས་རྟོགས་འགྱུར་ཏེ། །མཐར་ལྟ་བ་ལ་བརྟེན་པར་ཡོངས་མི་བྱེད།</span><span class="front-title"> །ཅེས་སོ། །འདི་དག་གི་སྐབས་སུ། དངོས་པོའི་རང་བཞིན་ཤེས་བྱ་ལ་མི་སྲིད་པས་ཁྱབ་པར་བྱ་བ་དང་ཁྱབ་པར་བྱེད་པའི་འབྲེལ་བ་མེད་པའི་ཕྱིར་ལྡོག་པའི་ཁྱབ་པ་མེད་ཀྱང༌། སྤྱིར་བུམ་པ་ཡོད་ན་བུམ་པ་གཅིག་གམ་དུ་མ་གང་ཡང་རུང་བར་གྲུབ་པའི་ཁྱབ་པ་ངེས་པ་ལྟ་བུ་དང༌། མཐུན་པའི་དཔེ་སྒྱུ་མ་དང་གཟུགས་བརྙན་ལ་སོགས་པ་སྦྱོར་ཞིང༌། གཏན་ཚིགས་དེ་ལ་བརྟེན་པའི་རྗེས་དཔག་གི་གཞལ་བྱ་ནི་གཏན་ཚིགས་དེས་བསྒྲུབ་པར་བྱ་བ་ཉིད་ཡིན་ཏེ། ཚུལ་དེ་དག་དང་དོན་དམ་བདེན་པའི་གནས་ལ་ཐལ་རང་གཉིས་མི་མཐུན་པ་མེད་དོ། །</span></p>
			<p id="_idParaDest-379" class="tibetan-sabche1"><span class="tibetan-sabche">གཉིས་པ་དེ་དག་གི་ཁྱད་པར་བཤད་པ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཀུན་རྫོབ་རྩོད་ངག་ལ་སོགས་ཁྱད་པར་མང༌། །</span></p>
			<p class="tibetan-commentary-non-indent"><span class="front-title">ཐལ་རང་གཉིས་ཀས་བདེན་གཉིས་རྣམ་པར་འཇོག་པར་བྱེད་ཅིང་དོན་དམ་བདེན་པ་ལ་ནི་གོང་སྨོས་ལྟར་མི་མཐུན་པ་ཅུང་ཟད་ཀྱང་མེད་དེ། གཞན་དུ་ན་དངོས་པོའི་གནས་ལུགས་དུ་མ་མེད་པས་གང་ཡང་རུང་བ་ཞིག་དབུ་མ་མ་ཡིན་པར་ཐལ་བར་འགྱུར་བའི་ཕྱིར། ཀུན་རྫོབ་ཀྱི་བདེན་པ་རྣམ་པར་འཇོག་པ་དེ་ལ་མི་མཐུན་པ་ཡིན་ཏེ། དེའང་རང་རྒྱུད་པ་རྣམས་ནི་ཀུན་རྫོབ་ཀྱི་རྣམ་གཞག་འཇིག་རྟེན་པའི་ཐ་སྙད་ཀྱི་རྗེས་སུ་མི་འབྲང་སྟེ། འཇིག་རྟེན་པ་རྣམས་ནི་རིགས་པས་དཔྱད་པ་མེད་པ་ཁོ་ནར་རང་གར་ཐ་སྙད་ལ་འཇུག་པས་འཁྲུལ་བ་སྲིད་པའི་ཕྱིར་རོ་སྙམ་དུ་བསམས་ནས། རྣམ་རིག་པ་དང་མདོ་སྡེ་པ་ལ་སོགས་པ་རིགས་པ་ཤེས་པ་རྣམས་དང་རྗེས་སུ་མཐུན་</span><span class="front-title">པར་ཀུན་རྫོབ་རྣམ་པར་འཇོག་པར་བྱེད་ཅིང་རྣམ་རིག་པ་སོགས་དོན་དམ་པའི་བདེན་པ་ལས་ཉམས་ཀྱང་ཀུན་རྫོབ་ཀྱི་བདེན་པ་ལས་མ་ཉམས་པར་འདོད། ཐལ་འགྱུར་བ་ནི་དཔེར་ན་ཤིང་ལ་འཛེག་པ་མི་མཁས་པའི་རང་བཞིན་ཅན་དག་ཁྱད་པར་དུ་འགྲོ་བར་འདོད་པས་ཤིང་གི་ཡལ་ག་འོག་མ་བཏང་ནས་གོང་མ་བསྙེགས་པས་མ་སླེབས་ཏེ་བར་མ་དོའི་གཡང་སར་ལྷུང་བ་ལྟར། དངོས་སྨྲ་བ་རྣམས་ཀྱང་དེ་ཁོ་ན་ཉིད་འཚོལ་བའི་བསམ་པས་འཇིག་རྟེན་གྱི་ཐ་སྙད་ལས་འདས་ཤིང་ཡང་དག་པའི་དོན་ཡང་མ་རྟོགས་པར་བར་མ་དོར་རྟག་ཆད་ཀྱི་མཐར་ལྷུང་བས་བདེན་པ་གཉིས་ཀ་ལས་ཉམས་པར་སྨྲ་སྟེ། འཇུག་པ་ལས། </span><span class="tibetan-external-citations">འཕགས་པ་ཀླུ་སྒྲུབ་ཞབས་ཀྱི་ལམ་ལས་ནི། །ཕྱི་རོལ་གྱུར་ལ་ཞི་བའི་ཐབས་མེད་དོ། །དེ་དག་ཀུན་རྫོབ་དེ་ཉིད་བདེན་ལས་ཉམས། །བདེན་གཉིས་ཉམས་ལས་ཐར་བ་འགྲུབ་ཡོད་མིན།</span><span class="front-title"> །ཞེས་</span><span class="front-title">བཤད་པའི་ཕྱིར་རོ། །དེ་བས་ན་སློབ་དཔོན་དེ་དག་ནི་གྲུབ་མཐའ་སྨྲ་བ་གཞན་གྱི་རྗེས་སུ་མི་འབྲང་བར་འཇིག་རྟེན་པ་ཁོ་ནའི་ཐ་སྙད་ཀྱི་རྗེས་སུ་འབྲངས་ནས་ཀུན་རྫོབ་ཀྱི་བདེན་པ་འཇོག་པར་བྱེད་དེ། ཇི་ལྟར་དོན་དམ་པའི་བདེན་པ་ལ་འཕགས་པ་རྣམས་ཁོ་ན་ཚད་མ་ཡིན་པ་ལྟར་ཀུན་རྫོབ་ཀྱི་བདེན་པ་འཇོག་པ་ལ་ཡང་འཇིག་རྟེན་པ་ཁོ་ན་ཚད་མ་ཡིན་པའི་ཕྱིར་སྙམ་དུ་དགོངས་པ་ཡིན་ནོ། །</span></p>
			<p class="tibetan-regular-indented"><span class="front-title">མདོར་ན་འཇིག་རྟེན་པས་ནི་བདག་དང་གཞན་ལས་ཞེས་བྱ་བ་ལ་སོགས་པའི་རྣམ་པར་དཔྱོད་པ་འཇུག་པ་མེད་པར་བྱས་ནས་རྒྱུ་ལས་འབྲས་བུ་འབྱུང་ངོ་ཞེས་འདི་ཙམ་ཞིག་རྟོགས་པ་ཡིན་ལ། ཐལ་འགྱུར་བ་ཡང་ཀུན་རྫོབ་དེ་ལྟར་རྣམ་པར་གཞག་པ་མཛད་པ་ཡིན་ནོ། །ཐ་སྙད་དུ་ཁས་ལེན་པའི་ཚུལ་ཡང་མི་འདྲ་སྟེ། རང་རྒྱུད་པ་རྣམས་ཀུན་རྫོབ་ཀྱི་བདེན་པ་ཐ་སྙད་དུ་རང་ལུགས་སུ་ཁས་ལེན་པར་བྱེད་ལ། ཐལ་འགྱུར་བ་རྣམས་ནི་དོན་དམ་དང་ཐ་སྙད་གང་དུ་ཡང་རང་ལུགས་སུ་རྣམ་པར་གཞག་པར་བྱ་བ་ཅུང་ཟད་ཀྱང་མེད་ཀྱི། འོན་ཀྱང་དགོས་པའི་དབང་ཁོ་ནར་ཀུན་རྫོབ་ཀྱི་བདེན་པ་ཡང་འཇིག་རྟེན་གཞན་ངོ་འབའ་ཞིག་ཏུ་ཁས་བླངས་པ་མ་གཏོགས་ཐ་སྙད་ཙམ་དུ་ཡང་རང་གི་ལུགས་ཡིན་པར་ཁས་མི་ལེན་ཏེ། དེ་ཉིད་ལས། </span><span class="tibetan-external-citations">ཇི་ལྟར་ཁྱོད་ཀྱིས་གཞན་དབང་དངོས་འདོད་ལྟར། །ཀུན་རྫོབ་ཀྱང་ནི་བདག་གིས་ཁས་མ་བླངས། །འབྲས་ཕྱིར་འདི་དག་མེད་ཀྱང་ཡོད་དོ་ཞེས། །འཇིག་རྟེན་ངོར་བྱས་བདག་ནི་སྨྲ་བར་བྱེད།</span><span class="front-title"> །ཅེས་གསུངས་པའི་ཕྱིར་རོ། །གཞན་ཡང་རྩོད་པ་བྱེད་པའི་ཚེ་རང་རྒྱུད་ཀྱི་སློབ་དཔོན་རྣམས་རང་ལུགས་མ་བཞག་པར་གཞན་ལུགས་ཁོ་ན་འགོག་པར་བྱེད་པ་ནི་སུན་འབྱིན་ཕྱིན་ཅི་ལོག་ཏུ་རྒོལ་བ་ཡིན་པས་མི་རིགས་པའི་ཕྱིར་དང༌། རང་གི་འདོད་པ་སྟོང་ཉིད་དང་སྐྱེ་མེད་སོགས་ཚད་མས་མ་གྲུབ་པར་གཞན་གྱི་དངོས་པོ་རྣམས་ལ་སྐྱེ་བ་རང་བཞིན་ཡོད་པར་འདོད་པར་ཐལ་བ་ཙམ་གྱིས་དགག་མི་ནུས་པའི་ཕྱིར། ཐ་སྙད་དུ་སྐྱེ་མེད་རང་ལུགས་ཀྱི་དམ་བཅའ་སྒྲུབ་བྱེད་ཀྱི་གཏན་ཚིགས་དང༌། དཔེ་སོགས་ཚད་མས་གྲུབ་པའི་རང་ལུགས་འགའ་ཞིག་འདོད་པར་བྱ་བ་ཡིན་ཏེ། རང་ལུགས་ཀྱི་དམ་བཅའ་གཞན་གྱིས་འདོད་པའི་</span><span class="front-title">རྟགས་ཀྱིས་སྒྲུབ་པར་མི་ནུས་པའི་ཕྱིར་ཞེས་འདོད་དོ། །ཐལ་འགྱུར་བ་རྣམས་ནི་གལ་ཏེ་རང་གི་དམ་བཅའ་ཡོད་ན་གཞན་གྱིས་སྐྱོན་བརྗོད་ཀྱི་དོགས་པས་རང་ལུགས་མི་འཇོག་ཅིང༌། གཞན་ལུགས་ལ་ཞེ་སྡང་བའི་བསམ་པས་ཐལ་བ་ཙམ་གྱིས་འགོག་ན་སུན་འབྱིན་ཕྱིན་ཅི་ལོག་ཏུ་རྒོལ་བའི་གཡོ་སྒྱུ་ཅན་དུ་འགྱུར་ནའང༌། དབུ་མ་ལ་ནི་རང་ལ་གཞག་པར་བྱ་བའི་ཕྱོགས་ཅུང་ཟད་ཀྱང་མེད་ན་དེའི་སྒྲུབ་བྱེད་འཚོལ་བའི་ངལ་བ་འདིས་ཅི་ཞིག་བྱ། ཡང་དག་པར་ནི་གཞན་དགག་པ་ཡང་མིན་ཏེ་དགག་བྱའི་ཆོས་ཅུང་ཟད་ཅིག་དམིགས་ན་དེ་ཉིད་འགོག་པར་ཡང་རིགས་མོད་ཀྱི། དགག་བྱའི་དངོས་པོ་སྐྲ་རྩེ་བརྒྱར་གཤགས་ཀྱི་ཚད་ཙམ་ཡང་མ་དམིགས་ན་དེ་ལ་སུ་ཞིག་དགག་པ་སྨྲ་བར་བྱེད་དེ། ཤེས་རབ་ལ་འཇུག་པ་ལས། </span><span class="tibetan-external-citations">དགག་སྒྲུབ་གཉིས་ཀ་དགག་འབའ་ཞིག །དངོས་ལ་དགག་སྒྲུབ་གང་ཡང་མེད། </span><span class="front-title">།ཅེས་པ་ལྟར་</span><span class="front-title">རོ། །གང་ཡང་བསྟན་བཅོས་རྣམས་སུ་གཞན་གྱི་འདོད་པ་བཀོད་ནས་རིགས་པའི་དཔྱད་པ་དུ་མ་མཛད་པ་དེ་ནི་གཞན་ལུགས་ལ་ཞེ་སྡང་བའམ་རྩོད་པ་ལ་དགའ་བའི་ཕྱིར་མ་ཡིན་གྱི། རྟོག་པའི་དྲ་བས་བཅིངས་པའི་སྐྱེ་བོ་འདི་དག་མངོན་ཞེན་ཟློག་པའི་ཕྱིར་གཞན་ངོ་འབའ་ཞིག་ཏུ་མཛད་པ་ཡིན་ཏེ། འཇུག་པ་ལས། </span><span class="tibetan-external-citations">བསྟན་བཅོས་ལས་དཔྱད་རྩོད་ལ་ཆགས་པའི་ཕྱིར། །མ་མཛད་རྣམ་གྲོལ་ཕྱིར་ན་དེ་ཉིད་བསྟན། །གལ་ཏེ་དེ་ཉིད་རྣམ་པར་བཤད་པ་ན། །གཞན་གཞུང་འཇིག་པར་འགྱུར་ནའང་ཉེས་པ་མེད།</span><span class="front-title"> །ཅེས་སོ། །དེ་བས་ན་དབུ་མའི་བསྟན་བཅོས་རྣམས་ལས་རིགས་པའི་རྣམ་པར་དཔྱད་པ་ཇི་སྙེད་ཅིག་བྱས་པ་དེ་དག་ནི་ཕ་རོལ་གྱི་སྒྲོ་སྐུར་གྱི་རྟོག་པ་ཟློག་པའི་འབྲས་བུ་ཅན་ཁོ་ན་ཡིན་གྱི། སྒྲོ་སྐུར་བསལ་ནས་གནས་ལུགས་ཀྱི་དོན་རྟོགས་པ་འབའ་ཞིག་རྣམ་པར་དཔྱད་པའི་མཐུ་ལས་སྐྱེ་བ་ནི་མ་ཡིན་ཏེ། གནས་ལུགས་ནི་</span><span class="front-title">ཐོས་བསམ་གྱིས་དཔྱད་པའི་ཡུལ་མ་ཡིན་པའི་ཕྱིར། དེ་སྐད་དུ་ཡང༌། དེ་ཉིད་ལས། </span><span class="tibetan-external-citations">སོ་སོ་སྐྱེ་བོ་རྣམས་ནི་རྟོག་པས་བཅིངས། །མི་རྟོག་རྣལ་འབྱོར་པ་ནི་གྲོལ་བར་འགྱུར། །རྟོག་རྣམས་ལོག་པར་གྱུར་པ་གང་ཡིན་དེ། །རྣམ་པར་དཔྱོད་པའི་འབྲས་བུར་མཁས་རྣམས་གསུངས།</span><span class="front-title"> །ཞེས་སོ། །ཐལ་འགྱུར་གྱི་ལུགས་འདི་ལ་གཞན་གྱིས་རྒོལ་དུ་མེད་པ་མ་ཟད་འདིས་གཞན་ཕྱོགས་མ་ལུས་པ་སུན་འབྱིན་པར་ནུས་ཏེ། འདིའི་རིགས་པ་ལ་གཞན་གྱིས་སྐྱོན་སྤོང་གི་ལན་གང་དང་གང་བཏབ་པ་དེ་དང་དེ་དག་བསྒྲུབ་བྱ་དང་མཚུངས་པར་ནུས་པ་མེད་པའི་ཕྱིར།</span></p>
			<p class="tibetan-regular-indented"><span class="front-title">མདོར་ན་ཐལ་འགྱུར་བ་རྣམས་ནི་རང་རྒྱུད་ལ་གྲུབ་པའི་དངོས་པོ་སྟོབས་ཞུགས་ཀྱི་གཏན་ཚིགས་མི་འདོད་དེ་སྒྲུབ་པའི་དངོས་པོ་སྟོབས་ཞུགས་ཀྱི་ཚད་མ་མེད་པའི་ཕྱིར་རོ། །གཞན་ངོར་ཕྱོགས་གཉིས་ཀྱི་དགག་སྒྲུབ་ནི་འཇིག་རྟེན་ལ་</span><span class="front-title">གྲགས་པའི་ཚད་མ་བཞི་དང་རྟགས་བཞིས་བྱེད། རང་རྒྱུད་པ་རྣམས་ནི་རང་རྒྱུད་ལ་གྲུབ་པའི་དངོས་པོ་སྟོབས་ཞུགས་ཀྱི་རྟགས་དང་ཚད་མ་ཁས་ལེན་ཏེ། དེས་ན་སྔ་མས་རང་ལ་ཡོངས་གཅོད་ཀྱི་བསྒྲུབ་བྱ་གང་ཡང་མེད་ལ་གཞན་གྱི་ཁས་ལེན་འགེགས་པ་དང༌། རང་རྒྱུད་པ་ནི་ཚུལ་གསུམ་ཚད་མས་གྲུབ་པ་ལས་བྱུང་བའི་སྤྲོས་པ་གཅོད་བྱེད་ཀྱི་རིགས་པ་ལ་བརྟེན་ནས་གཞན་གྱི་ཁས་ལེན་འགེགས་པའོ། །སོགས་ཁོངས་ནས་གཞན་ཡང་འདི་གཉིས་ལ་གཞིའི་སྐབས་སུ་ཀུན་རྫོབ་ལ་ཡང་ལོག་གམ་བདེན་རྫུན་གྱི་དབྱེ་བ་མི་འདོད་པ་དང་འདོད་པ་ཡུལ་ཐམས་ཅད་རྫུན་པ་དང་བློ་ཐམས་ཅད་འཁྲུལ་བར་འདོད་པ་དང་མི་འདོད་པ་ལ་སོགས་པ། ལམ་གྱི་སྐབས་སུའང་ཐོས་བསམ་གྱི་ཚེ་དགག་བྱ་བཀག་ཤུལ་དུ་བསྒྲུབ་བྱ་མི་སྒྲུབ་པ་དང་སྒྲུབ་པ། ལྟ་བ་ཁས་ལེན་མི་འདོད་པ་དང་འདོད་པ་སོགས་ཕྲན་བུ་དང༌། འབྲས་</span><span class="front-title">བུའི་སྐབས་སུ་རང་རྒྱུད་པ་ཁ་ཅིག་དེ་བཞིན་གཤེགས་པ་ལ་གནས་གྱུར་པའི་ཡེ་ཤེས་སྒྱུ་མ་ལྟ་བུ་ཁས་བླངས་ནས་དེ་ལ་ཀུན་རྫོབ་སྒྱུ་མ་ལྟ་བུ་སྣང་ཡང་འཁྲུལ་བར་མི་འགྱུར་ཏེ་བདེན་འཛིན་མེད་པའི་ཕྱིར་སངས་རྒྱས་ལ་མ་དག་ལས་སྣང་ཡོད་པ་དང༌། ཐལ་འགྱུར་བ་དག་སྣང་བ་ནི་ཉོན་མོངས་པ་ཅན་མ་ཡིན་པའི་མ་རིག་པའི་བག་ཆགས་ལས་བྱུང་བས་འཁྲུལ་བ་ཡིན་ལ་དེ་བཞིན་གཤེགས་པས་འཁྲུལ་བ་མ་ལུས་པ་སྤངས་པས་སྣང་བའི་འཇུག་པ་ཉེ་བར་ཞི་བའི་ཕྱིར་ལས་སྣང་གཏན་མེད་པར་འདོད་པ་སོགས་ཁྱད་པར་ཕྲན་བུ་མང་དུ་ཡོད་དོ། །</span></p>
			<p id="_idParaDest-380" class="tibetan-sabche1"><span class="tibetan-sabche">གསུམ་པ་དེ་དག་སོ་སོའི་ལུགས་བཤད་པ་ལ་གཉིས། རང་རྒྱུད་པའི་རྣམ་གཞག ཐལ་འགྱུར་བའི་རྣམ་གཞག་གོ །དང་པོ་༼རང་རྒྱུད་པའི་རྣམ་གཞག་༽ལ་གཉིས། བྱེ་བྲག་གི་དབྱེ་བ་སྨོས། རྣམ་གཞག་མདོ་ཙམ་དུ་འཆད་པའོ། །དང་པོ་༼བྱེ་བྲག་གི་དབྱེ་བ་སྨོས་༽ལའང་གཉིས། མདོ་སྡེ་སྤྱོད་པའི་དབུ་</span><span class="tibetan-sabche">མ་པ་དང༌། རྣལ་འབྱོར་སྤྱོད་པའི་དབུ་མ་པའི་ལུགས་སོ། །དང་པོ་༼མདོ་སྡེ་སྤྱོད་པའི་དབུ་མ་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཀླུ་སྒྲུབ་དགོངས་འགྲེལ་ལེགས་ལྡན་རྗེས་འབྲང་བཅས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རང་གི་འདོད་པ་སྟོང་སོགས་ཁས་བླངས་ནས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚུལ་གསུམ་དངོས་སྟོབས་གྲུབ་པའི་གཏན་ཚིགས་འགོད། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱི་དོན་མདོ་སྡེ་པ་དང་རྗེས་སུ་མཐུན། །</span></p>
			<p class="tibetan-commentary-non-indent"><span class="front-title">དེ་ལ་སྤྱིར་འཕགས་པ་ཀླུ་སྒྲུབ་ཀྱི་གཞུང་དབུ་མ་རྩ་བ་ཤེས་རབ་ཀྱི་དགོངས་པ་</span><span class="front-title">འགྲེལ་བའི་ཚུལ་མང་དུ་བྱུང་ཡང་གཙོ་བོ་ཐལ་རང་གཉིས་སུ་གྱེས་པ་ཡིན་ཏེ། དེའང་བསྟན་བཅོས་ཀྱི་ཐོག་མར། ཇི་སྐད་དུ། </span><span class="tibetan-external-citations">བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན། །དངོས་པོ་གང་དང་གང་ན་ཡང༌། །སྐྱེ་བ་ནམ་ཡང་ཡོད་མ་ཡིན།</span><span class="front-title"> །ཞེས་པ་འདི་ཡིན་ལ། འདིའི་དོན་འཆད་ཚུལ་ལ། སློབ་དཔོན་སངས་རྒྱས་བསྐྱངས་ཀྱིས་ནི། མཐའ་བཞི་སྐྱེ་མེད་ཀྱི་དམ་བཅའ་བཞིས་ལོག་ཕྱོགས་ལ་སུན་འབྱིན་པར་མཛད་ཀྱི། དངོས་ཕྱོགས་ལ་སྒྲུབ་བྱེད་འགོད་པར་མི་མཛད། དེའི་རྗེས་སུ་སློབ་དཔོན་ལེགས་ལྡན་འབྱེད་ཀྱིས་ནི། སློབ་དཔོན་སངས་རྒྱས་བསྐྱངས་ཀྱིས་སུན་འབྱིན་བརྗོད་ཚུལ་ལ་སྐྱོན་བརྗོད་པར་མཛད་ཅིང༌། རྩ་བའི་སྦྱོར་བ་རང་རྒྱུད་དུ་འགོད་པ་དང༌། ཕྱོགས་ཆོས་ཀྱང་རང་རྒྱུད་ཀྱི་སྒོ་ནས་སྒྲུབ་པར་མཛད་དོ། །དེའི་རྗེས་སུ་ཟླ་བའི་ཞབས་ཀྱིས་ནི། ལེགས་ལྡན་འབྱེད་ཀྱིས་སངས་</span><span class="front-title">རྒྱས་བསྐྱངས་ལ་སྐྱོན་བརྗོད་པ་རྣམས་མི་འཇུག་པའི་ཚུལ་དང༌། ལེགས་ལྡན་འབྱེད་ཉིད་དོན་དམ་དཔྱོད་བྱེད་ཀྱི་རིགས་པ་འཆད་པའི་སྐབས་སུ་རང་རྒྱུད་ཀྱི་གཏན་ཚིགས་ཁས་ལེན་པ་སྐྱོན་དང་བཅས་པར་བཤད་ནས། ཐལ་འགྱུར་གྱི་ཤིང་རྟའི་སྲོལ་རྒྱས་པར་ཕྱེ་བ་ཡིན་ནོ། །དེ་ལ་རང་རྒྱུད་ལུགས་ཞལ་གྱིས་བཞེས་པའི་སློབ་དཔོན་བྷ་བྱའམ་ལེགས་ལྡན་འབྱེད་དང་དཔལ་སྦས་དང་ཡེ་ཤེས་སྙིང་པོ་དང་ཞི་བ་འཚོ་དང་ཀ་མ་ལ་ཤཱི་ལ་དང་གྲོལ་སྡེ་དང་སེང་བཟང་དང་ཡེ་ཤེས་ཞབས་དང་མར་མེ་མཛད་བཟང་པོ་དང་སྨན་ཞབས་དང་ཐག་ན་སོགས་ཤིན་ཏུ་མང་ཡང༌། རིགས་བསྡུ་ན། མདོ་སྡེ་སྤྱོད་པའི་དབུ་མ་དང་རྣལ་འབྱོར་སྤྱོད་པའི་དབུ་མ་གཉིས་སུ་ཡོད་དེ། དེ་ལྟར་འབྱེད་པའི་རྒྱུ་མཚན་ཡང་ལེགས་ལྡན་འབྱེད་ཀྱིས་ཀླུ་སྒྲུབ་ཀྱི་གཞུང་ལ་གཞན་ངོར་ཕྱི་རོལ་གྱི་དོན་ཐ་སྙད་ཙམ་དུ་ཁས་ལེན་པ་རགས་པ་ཕྱིའི་དབུ་མ་པ་དང༌། ཐ་</span><span class="front-title">སྙད་དུ་ཤེས་པ་ཙམ་ལས་མ་གཏོགས་པ་ཕྱིའི་དོན་མེད་པར་ཁས་ལེན་པ་ཕྲ་བ་ནང་གི་དབུ་མ་པ་གཉིས་སུ་ཡོད་ཅེས་གསུངས་ལ། མདོ་སྡེ་སྤྱོད་པའི་དབུ་མ་པ་ནི་རགས་པ་ཕྱིའི་དབུ་མ་པ་ཡིན་ཏེ། མཚན་གཞི་ནི་ལེགས་ལྡན་ཞབས་རྗེས་འབྲང་དང་བཅས་པའོ། །དེ་དག་གིས་རང་གི་འདོད་པ་སྟོང་ཉིད་དང་སྐྱེ་མེད་སོགས་ཚད་མས་བསྒྲུབ་པར་ཁས་བླངས་ནས། དེ་དག་ཚད་མས་བསྒྲུབ་པའི་ཕྱིར་ཚུལ་གསུམ་དངོས་པོ་སྟོབས་ཞུགས་ཀྱིས་གྲུབ་པའི་སྒྲུབ་བྱེད་ཀྱི་གཏན་ཚིགས་འགོད་པ་དང༌། ཐ་སྙད་ཙམ་དུ་ཕྱིའི་དོན་ཁས་ལེན་ཞིང་དེ་དག་གི་རྣམ་གཞག་ཀྱང་མདོ་སྡེ་པ་དང་རྗེས་སུ་མཐུན་པར་མཛད་དོ། །</span></p>
			<p id="_idParaDest-381" class="tibetan-sabche1"><span class="tibetan-sabche">གཉིས་པ་༼རྣལ་འབྱོར་སྤྱོད་པའི་དབུ་མ་པའི་ལུགས་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཞི་འཚོ་ལ་སོགས་ཤེས་པ་ཙམ་ཞིག་ལས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱི་དོན་མི་བཞེད་རྣམ་གཞག་སེམས་ཙམ་ལྟར། །</span></p>
			<p class="tibetan-commentary-non-indent"><span class="front-title">གཉིས་པ་རྣལ་འབྱོར་སྤྱོད་པའི་དབུ་མ་པ་ནི་ལེགས་ལྡན་འབྱེད་ཀྱི་གསུང་ལྟར་ན་ཕྲ་བ་ནང་གི་དབུ་མ་པ་ཡིན་ཏེ། མཚན་གཞི་ནི་ཞི་བ་འཚོ་ལ་སོགས་པའོ། །དེ་དག་གིས་རང་རྒྱུད་ཀྱི་དམ་བཅའ་འགོད་ཚུལ་སྔ་མ་དང་ཁྱད་པར་མེད་ལ། ཐ་སྙད་དུ་ཤེས་པ་ཙམ་ཞིག་ཁས་ལེན་ཅིང་ཕྱི་རོལ་གྱི་དོན་ཁས་མི་ལེན་ལ་དེའི་རྣམ་གཞག་ཀྱང་རྣལ་འབྱོར་སྤྱོད་པ་སེམས་ཙམ་པ་དང་མཐུན་པར་མཛད་དོ། །</span></p>
			<p id="_idParaDest-382" class="tibetan-sabche1"><span class="tibetan-sabche">གཉིས་པ་དེ་དག་གི་གྲུབ་མཐའི་རྣམ་གཞག་མདོ་ཙམ་དུ་འཆད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཆོས་རྣམས་ཀུན་རྫོབ་འཁྲུལ་བློའི་ཤེས་ངོར་ཡོད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དོན་དམ་མ་འཁྲུལ་བློ་ངོར་ཡོད་པ་མིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རིགས་པས་འགོག་ནུས་མི་ནུས་མཚན་ཉིད་ཅན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བདེན་གཉིས་ངོ་བོ་གཅིག་ལ་ལྡོག་པ་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐ་དད་དོན་བྱེད་ནུས་དང་མི་ནུས་ཀྱིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཡང་དག་ལོག་པའི་ཀུན་རྫོབ་རྣམ་པར་གཞག །</span></p>
			<p class="tibetan-commentary-non-indent"><span class="front-title">དབུ་མ་པས་ཤེས་བྱའི་ཆོས་རྣམས་བདེན་པ་གཉིས་སུ་སྡུད་ཅིང༌། དེ་ལ་ཤེས་བྱ་ནི་དབྱེ་གཞི། བདེན་པ་གཉིས་ནི་དབྱེ་སྒོ་སྟེ་འདིར་རང་རྒྱུད་པའི་ལུགས་ཀྱིས་ཀུན་རྫོབ་ནི་འཁྲུལ་བཅས་ཀྱི་བློའི་ཤེས་ངོར་ཡོད་པ། དེའི་མཚན་གཞི་བུམ་པ་ལྟ་བུ། དོན་དམ་ནི་མ་འཁྲུལ་བའི་བློ་ངོར་དཔྱད་ན་ཡོད་པ་མ་ཡིན་པ། དེའི་མཚན་གཞི་བུམ་པ་བདེན་པས་སྟོང་པ་ལྟ་བུ། བདེན་པ་ནི་བློ་འཁྲུལ་མ་འཁྲུལ་སོ་སོའི་ཡུལ་དུ་མི་བསླུ་བའི་དོན། ཆོས་གང་ཞིག་རང་བཞིན་མེད་པ་སྟེ་རང་གི་ངོ་བོ་བདེན་པས་</span><span class="front-title">སྟོང་པ་ནི་བདེན་པ་ཙམ་གྱི་མཚན་ཉིད། གང་ཞིག་རིགས་པས་དཔྱད་མི་བཟོད་པ་སྟེ་འགོག་ནུས་པ་ཀུན་བདེན་གྱི་མཚན་ཉིད། རིགས་པས་དཔྱད་བཟོད་པ་སྟེ་འགོག་མི་ནུས་པ་དོན་དམ་བདེན་པའི་མཚན་ཉིད། དེ་ལྟ་བུའི་བདེན་པ་གཉིས་པོ་ལ་སྤྱིར་མཚན་ཉིད་ཀྱི་ལྡོག་པ་ཙམ་ཡང་ཐ་དད་མེད་པ་མིང་གི་རྣམ་གྲངས་དང༌། ངོ་བོ་ཐ་དད་པ་དང༌། དངོས་པོ་གཞན་དང་དེ་ཉིད་དུའང་བརྗོད་དུ་མེད་པ་གཅིག་པ་བཀག་ཙམ་གྱི་ཐ་དད་དང༌། ངོ་བོ་གཅིག་ལ་ལྡོག་པ་ཐ་དད་པར་འདོད་པ་རྣམས་སུ་མཆིས་པ་ལས། ལུགས་འདིར་ཕྱི་མ་བཞེད་མཁན་མང་ཞིང༌། ཀུན་རྫོབ་ལ་དབྱེ་ན། སྣང་ལ་དོན་བྱེད་ནུས་པ་དང༌། སྣང་ལ་དོན་བྱེད་མི་ནུས་པ་གཉིས་ཀྱིས་ཡང་དག་ཀུན་རྫོབ་དང་ལོག་པའི་ཀུན་རྫོབ་ཅེས་རྣམ་པར་བཞག་སྟེ། དེའང་སྣང་བ་དང་མཐུན་པར་དོན་བྱེད་ནུས་པ། རྒྱུ་ལས་སྐྱེས་པ། བརྟགས་པས་དབེན་པ། རང་རང་གི་</span><span class="front-title">རིགས་ལ་མཐུན་པར་སྣང་བ་སྟེ་མཚན་ཉིད་བཞི་དང་ལྡན་པའི་གཟུགས་ལ་སོགས་པའི་ཆོས་ནི་ཡང་དག་ཀུན་རྫོབ་སྟེ་སོ་སོའི་དོན་བྱེད་ནུས་པར་ཡོད་ལ། སྣང་ཡང་དོན་བྱེད་མི་ནུས་པ་སྐྲ་ཤད་འབབ་པ་དང་ཟླ་བ་གཉིས་སུ་སྣང་བ་ལ་སོགས་པའི་ལོག་པའི་ཀུན་རྫོབ་ནི་དོན་བྱེད་ནུས་པར་མེད་པས་རབ་ཏུ་དབྱེ་བའོ་ཞེས་འདོད་དོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">བདེན་དངོས་བཀག་པའི་རྣམ་གཅོད་མེད་དགག་སྒྲུབ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐྱེ་སོགས་འགོག་པ་དོན་དམ་རྣམ་གྲངས་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྤྲོས་པ་ཉེར་ཞི་མཐར་ཐུག་དོན་དམ་ཉིད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་གཞི་མི་འདོད་ཤེས་པ་ཚོགས་དྲུག་འདུས། །</span></p>
			<p class="tibetan-root-text_tibetan-root-text-last-line"><span class="tibetan-root-text">འབྲས་བུ་ཡེ་ཤེས་སྣང་བ་སྒྱུ་འདྲར་བཞེད། །</span></p>
			<p class="tibetan-commentary-non-indent"><span class="front-title">ཤེས་བྱ་དེ་དག་གི་སྟེང་དུ་བདེན་དངོས་ཀྱི་འཛིན་སྟངས་བཀག་པའི་མི་ལྡན་རྣམ་གཅོད་ཀྱི་མེད་དགག་སྒྲུབ་པའི་དོན་དམ་པ་ལའང་ཡང་དག་པ་སྐྱེ་བ་ལ་སོགས་པ་བཀག་ཙམ་ལས་སྐྱེ་མེད་ཀྱི་སྤྲོས་པ་ལས་མ་གྲོལ་བ་རྣམ་གྲངས་པའི་དོན་དམ་དང༌། སྐྱེ་བ་དང་སྐྱེ་མེད་ལ་སོགས་པའི་སྤྲོས་པ་མཐའ་དག་ཉེ་བར་ཞི་བ་མཐར་ཐུག་གི་དོན་དམ་པ་ཉིད་དེ་གཉིས་སུ་དབྱེ་བ་བདེན་གཉིས་ལས་གསུངས་སོ། །དེ་དག་གི་སློབ་དཔོན་ཕལ་ཆེ་བ་ནི་ཀུན་གཞི་མི་འདོད་ཅིང་ཤེས་པ་ཚོགས་དྲུག་ཏུ་འདུས་པར་བཞེད་ལ། རྣལ་འབྱོར་སྤྱོད་པའི་དབུ་མ་པ་ཁ་ཅིག་ཀུན་གཞི་སོགས་ཚོགས་བརྒྱད་འདོད་པའང་ཡོད་ལ། ལམ་མཐར་ཕྱིན་པའི་འབྲས་བུ་སྐུ་དང་ཡེ་ཤེས་ཀྱི་སྣང་བ་རང་རྒྱུད་པ་སྒྱུ་མ་དང་འདྲ་བར་ཡོད་པར་བཞེད་པ་ཡིན་ནོ། །</span></p>
			<p id="_idParaDest-383" class="tibetan-sabche1"><span class="tibetan-sabche">གཉིས་པ་དབུ་མ་ཐལ་འགྱུར་བའི་རྣམ་གཞག་འཆད་པ་ལ་བཞི། ཟླ་བའི་</span><span class="tibetan-sabche">བཞེད་སྲོལ་མདོར་སྨོས། གཞུང་ཕྱི་མོའི་དབུ་མ་འཆད་ཚུལ་སྤྱིར་བསྟན། གཞི་ལམ་འབྲས་གསུམ་བྱེ་བྲག་ཏུ་དབྱེ། གྲུབ་མཐའི་དོན་གཙོ་བོར་བསྡུ་བའོ། །དང་པོ་༼ཟླ་བའི་བཞེད་སྲོལ་མདོར་སྨོས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཟླ་གྲགས་ལུགས་སྲོལ་མཚན་མའི་སྤྲོས་གཅོད་ལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཁྱད་འཕགས་མཆོག་སྟེ་གཏན་ཚིགས་རང་རྒྱུད་མེད། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཞན་ངོར་ཙམ་ལས་རང་ལུགས་ཁས་ལེན་བྲལ། །</span></p>
			<p class="tibetan-commentary-non-indent"><span class="front-title">འཕགས་པའི་གཞུང་གི་དགོངས་འགྲེལ་སངས་རྒྱས་བསྐྱངས་ཀྱི་ལུགས་གསལ་བར་མཛད་པ་སློབ་དཔོན་ཟླ་བ་གྲགས་པའི་ལུགས་སྲོལ་ནི་མཚན་མའི་སྤྲོས་པ་གཅོད་པ་</span><span class="front-title">ལ་ཁྱད་པར་འཕགས་ཤིང་མཆོག་ཏུ་གྱུར་པ་སྟེ་དབུ་མ་ཐལ་འགྱུར་བའི་མཚན་གཞིའོ། །སྒྲུབ་བྱེད་ཀྱི་གཏན་ཚིགས་ཚུལ་གསུམ་དངོས་སྟོབས་ཀྱིས་སྒྲུབ་པའི་རང་རྒྱུད་པ་འགོད་པ་མེད་ཅིང༌། སྐྱེ་མེད་དང་སྟོང་ཉིད་སོགས་གཞན་གྱི་ལོག་རྟོག་དགག་པའི་ཕྱིར་གཞན་ངོར་ཁས་ལེན་ཅིང་དངོས་སྨྲ་བ་ལ་ནང་འགལ་སྟོན་པའི་ཐལ་འགྱུར་ཙམ་ལས་རང་ལུགས་བསྒྲུབ་བྱ་མེད་པས་ཁས་ལེན་དང་བྲལ་བའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">འཇིག་རྟེན་ལ་གྲགས་མངོན་རྗེས་ལུང་ཉེར་འཇལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཞན་གྲགས་རྗེས་དཔག་འགལ་བརྗོད་ཐལ་འགྱུར་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཚུངས་པའི་མགོ་སྙོམས་དང་ནི་མ་གྲུབ་པ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཚད་མ་བཞི་དང་རྟགས་བཞིས་དགག་སྒྲུབ་བྱེད། །</span></p>
			<p class="tibetan-commentary-non-indent"><span class="front-title">དེས་ན་རང་ལུགས་སུ་མེད་པར་དགག་པ་དང་མ་ཡིན་དགག་གཉིས་ཀས་དགག་སྒྲུབ་བྱར་མེད་ཀྱང་གཞན་ངོར་འཇིག་རྟེན་ལ་གྲགས་པའི་མངོན་སུམ། རྗེས་དཔག </span><span class="front-title">ལུང༌། ཉེ་བར་འཇལ་བ་བཞི་དང༌། གཞན་ལ་གྲགས་པའི་རྗེས་དཔགའགལ་བ་བརྗོད་པའི་ཐལ་འགྱུར། རྒྱུ་མཚན་མཚུངས་པའི་མགོ་སྙོམས། སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་བཞི་སྟེ། ཚད་མ་བཞི་དང་རྟགས་བཞིས་དགག་སྒྲུབ་བྱེད་དོ། །འདིར་ཆོས་རྗེ་གོ་རམ་པས། </span><span class="tibetan-external-citations">བདག་སྐྱེ་འགོག་པ་ལ་འགལ་བ་བརྗོད་པ། གཞན་སྐྱེ་འགོག་པ་ལ་རྒྱུ་མཚན་མཚུངས་པ། གཉིས་ཀ་ལས་སྐྱེ་བ་འགོག་པ་ལ་སྒྲུབ་བྱེད་བསྒྲུབ་བྱ་དང་མཚུངས་པ། རྒྱུ་མེད་ལས་སྐྱེ་བ་འགོག་པ་ལ་གཞན་ལ་གྲགས་ཀྱི་རྗེས་དཔག་གོ་ཞེས་གསུངས་པ་ལ།</span><span class="front-title"> གསེར་མདོག་པ་དོན་ཡོད་དཔལ་བས། </span><span class="tibetan-external-citations">ཀུན་མཁྱེན་ཡིན་ཀྱང་ད་དུང་དབུ་མ་ལ་ཐུགས་སྦྱོང་བྱེད་དགོས་པའི་བརྡ་སྟེ།</span><span class="front-title"> </span><span class="tibetan-external-citations">དེའང་འགལ་བ་བརྗོད་པའི་ཐལ་འགྱུར་གྱིས་ནི། གཞན་གྱིས་ཁས་བླངས་ཀྱི་རྟགས་ལ་མི་འདོད་པའི་ཐལ་བ་འཕེན་པ་ཡིན་ལ། རྒྱུ་མཚན་མཚུངས་པའི་མགོ་སྙོམས་</span><span class="tibetan-external-citations">ཀྱིས་ནི། ཐལ་འགྱུར་དེའི་ཁྱབ་པ་རྒོལ་བ་གཞན་གྱི་བློ་ངོར་དཔེའི་སྟེང་དུ་ངེས་པར་བྱེད། སྒྲུབ་བྱེད་བསྒྲུབ་བྱ་དང་མཚུངས་པས་ནི། ཐལ་བ་དེ་ལྟར་འཕངས་པ་ལ་གཞན་གྱིས་ཚེར་མ་འབྱིན་མི་ནུས་པར་བསྟན་པ་ཡིན་ནོ། །ཐལ་འགྱུར་གསུམ་པོ་དེས་གཞན་ལ་གྲགས་ཀྱི་ཕྱོགས་ཆོས་དང་ཁྱབ་པ་རྒོལ་བ་ཕ་རོལ་པོའི་བློ་ངོར་བསྒྲུབས་ནས། གཞན་ལ་གྲགས་ཀྱི་གཏན་ཚིགས་ཀྱིས་གཞན་ངོར་རྗེས་དཔག་སྐྱེད་པར་བྱེད་དོ།</span><span class="front-title"> །ཞེས་འཆད་དོ། །དེས་ན་ཐལ་འགྱུར་བའི་ཐུན་མོང་མ་ཡིན་པའི་རིགས་པ་བཞི་པོ་འདི་མཐའ་བཞིའི་སྐྱེ་བ་རེ་རེ་འགོག་པ་ལའང་སྦྱར་བར་བཞེད་ཅིང༌། འདི་རིགས་པ་རྣམས་ཀྱི་གཙོ་བོ་ཡིན་པས་ཅུང་ཟད་ཞིབ་པར་བརྗོད་ན། དེའང་ཐོག་མར་གྲངས་ཅན་གྱིས་བདག་ལས་སྐྱེ་བར་ཁས་ལེན་ལ་བདག་ལས་སྐྱེ་བ་ཞེས་པའི་དོན་ནི། དངོས་པོ་རྣམས་རྒྱུའི་དུས་ན་ཡོད་པ་ཁོ་ན་སྐྱེའི་མེད་པ་ནི་མི་སྐྱེ་</span><span class="front-title">སྟེ། དཔེར་ན། ཏིལ་ལ་ཏིལ་མར་སྔར་ནས་ཡོད་པའི་རྒྱུ་མཚན་གྱིས་ཏིལ་མར་འབྱུང་བ་ཡིན་ལ། བྱེ་མ་ལ་ཏིལ་མར་སྔར་ནས་མེད་པའི་རྒྱུ་མཚན་གྱིས་མི་འབྱུང་བ་བཞིན་ནོ། །ཞེས་འདོད། དེ་དགག་པ་ལ་རིགས་པ་བཞི་ལས། དངོས་པོ་རྣམས་ཆོས་ཅན། སྐྱེ་བ་དོན་མེད་དུ་ཐལ། རྒྱུའི་དུས་སུ་གྲུབ་ཟིན་པའི་ཕྱིར། ཞེས་པ་ནི་འགལ་བ་བརྗོད་པའི་ཐལ་འགྱུར་རོ། །དེ་ལ་ཁྱབ་པ་མ་ངེས་སོ་ཞེ་ན། སྐྱེ་བ་ཐུག་མེད་དུ་ཐལ། གྲུབ་ཟིན་ཀྱང་སྐྱེ་བའི་ཕྱིར་ཞེས་པ་ནི་རྒྱུ་མཚན་མཚུངས་པའི་མགོ་སྙོམས་སོ། །གལ་ཏེ་དེ་གཉིས་མི་མཚུངས་ཏེ། འཇིམ་གོང་གི་གནས་སྐབས་ཀྱི་བུམ་པ་ནི་སྐྱེ་ལ། མངོན་པར་གསལ་བའི་བུམ་པ་ནི་མི་སྐྱེ་བས། དེ་གཉིས་ལ་མངོན་པར་གསལ་མི་གསལ་གྱི་ཁྱད་པར་ཡོད་པའི་ཕྱིར་ཞེ་ན། འཇིམ་གོང་གི་གནས་སྐབས་ན་མངོན་པར་མི་གསལ་བའི་བུམ་པ་ཡོད་དོ་ཞེས་པ་ནི་རྩ་བའི་བསྒྲུབ་བྱ་དང་མཚུངས་ཞེས་པ་</span><span class="front-title">ནི་སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པའོ། །དེས་ན་ཕྱི་ནང་གི་དངོས་པོ་རྣམས་ཆོས་ཅན། བདག་ལས་མི་སྐྱེ་སྟེ། ཡོད་པའི་ཕྱིར་ཞེས་པ་ནི་གཞན་ལ་གྲགས་ཀྱི་རྗེས་དཔག་གོ། །རང་སྡེ་དངོས་པོར་སྨྲ་བ་རྣམས་གཞན་ལས་སྐྱེ་བར་ཁས་ལེན་པ་ལ། ས་མྱུག་གཉིས་རང་བཞིན་གྱིས་གཞན་མ་ཡིན་པར་ཐལ། ས་བོན་ལས་མྱུ་གུ་སྐྱེ་བའི་ཕྱིར་ཞེས་པ་ནི་འགལ་བ་བརྗོད་པའི་ཐལ་འགྱུར་རོ། །དེ་ལ་ཁྱབ་པ་མ་ངེས་སོ་ཞེ་ན། འོ་ན་མེ་ལྕེ་ལས་ཀྱང་མུན་པ་འཐུག་པོ་འབྱུང་བར་ཐལ། རང་བཞིན་གྱིས་གཞན་ཡིན་ཀྱང་སྐྱེ་བའི་ཕྱིར་ཞེས་པ་ནི་རྒྱུ་མཚན་མཚུངས་པའི་མགོ་སྙོམས་སོ། །དེ་ལ་སྐྱེ་བའི་ནུས་པ་ཡོད་མེད་ཀྱི་ཁྱད་པར་ཡོད་དོ་ཞེ་ན། དེ་ནི་རྩ་བའི་བསྒྲུབ་བྱ་དང་མཚུངས་སོ་ཞེས་པ་ནི་སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པའོ། །དེས་ན་ས་བོན་ལས་མྱུ་གུ་མི་སྐྱེ་སྟེ། ས་མྱུག་གཉིས་རང་བཞིན་གྱིས་གཞན་ཡིན་པའི་ཕྱིར། </span><span class="front-title">ཞེས་པ་ནི། གཞན་ལ་གྲགས་ཀྱི་རྗེས་དཔག་གོ། །གཅེར་བུ་པ་ནི་བདག་གཞན་གཉིས་ཀ་ལས་སྐྱེ་བར་འདོད་དེ། རྫ་བུམ་དེ་འཇིམ་པའི་བདག་ཉིད་ལས་སྐྱེ་བ་ནི་བདག་ལས་སྐྱེ་བའི་དོན་དང༌། རྫ་མཁན་དང་སྲད་བུ་དང་ཆུ་ལ་སོགས་པ་ལས་སྐྱེ་བ་ནི་གཞན་ལས་སྐྱེ་བའི་དོན་ནོ་ཞེས་ཟེར། དེ་འགོག་པའི་རིགས་པ་ནི། བདག་གཞན་རེ་རེ་བ་ལས་སྐྱེ་བ་འགོག་པའི་རིགས་པ་དེ་དག་གིས་ཁེགས་པ་ཡིན་ཏེ། འཇུག་པ་ལས། </span><span class="tibetan-external-citations">གཉིས་ལས་སྐྱེ་བའང་རིགས་པའི་ངོ་བོ་མ་ཡིན་གང་གི་ཕྱིར། །བཤད་ཟིན་ཉེས་པ་དེ་དག་ཐོག་ཏུ་འབབ་པ་ཡིན་ཕྱིར་རོ།</span><span class="front-title"> །ཞེས་བཤད་པའི་ཕྱིར། རྒྱང་འཕེན་པ་ནི། འཇིག་རྟེན་འདི་རྒྱུ་མེད་པ་ལས་སྐྱེ་བར་འདོད་དེ། དེ་དགག་པ་ལ་བཞི། དང་པོ་ནི། འཇིག་རྟེན་འདི་ཆོས་ཅན། མངོན་སུམ་གྱིས་གཟུང་དུ་མེད་པར་ཐལ། རྒྱུ་མེད་པའི་ཕྱིར་ཞེས་པ་ནི་འགལ་བ་བརྗོད་པའོ། །དེ་ལ་ཁྱབ་པ་མ་ངེས་སོ་ཞེ་ན། </span><span class="front-title">ནམ་མཁའི་ཨུཏྤ་ལའི་དྲི་མདོག་ཀྱང་གཟུང་དུ་ཡོད་པར་ཐལ། རྒྱུ་མེད་ཀྱང་གཟུང་དུ་ཡོད་པའི་ཕྱིར། ཞེས་པ་ནི་རྒྱུ་མཚན་མཚུངས་པའི་མགོ་སྙོམས་སོ། །དེ་གཉིས་ལ་ངོ་བོ་ཡོད་མེད་ཀྱི་ཁྱད་པར་ཡོད་དོ་ཞེ་ན། དེ་ནི་རྩ་བའི་བསྒྲུབ་བྱ་དང་མཚུངས་སོ་ཞེས་པ་ནི་སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པའོ། །དེས་ན་འཇིག་རྟེན་འདི་ཆོས་ཅན། རྒྱུ་མེད་ལས་མི་སྐྱེ་སྟེ། རེས་འགའ་སྐྱེ་བའི་ཕྱིར་ཞེས་པ་ནི་གཞན་ལ་གྲགས་ཀྱི་རྗེས་དཔག་གོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ཐ་སྙད་འཇལ་བློར་འཁྲུལ་བའི་ཤེས་པས་ཁྱབ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡང་ལོག་ཀུན་རྫོབ་དོན་བྱེད་མི་བྱེད་མཉམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བདེན་གཉིས་འཇོག་བྱེད་འཁྲུལ་བཅས་འཁྲུལ་མེད་དེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">མདོར་ན་རིགས་ཚོགས་འགྲེལ་བྱེད་མཐར་ཐུག་གོ </span><span class="tibetan-root-text">།</span></p>
			<p class="tibetan-commentary-non-indent"><span class="front-title">གཞན་ཡང་ལུགས་སྲོལ་འདི་ལ་ཐ་སྙད་འཇལ་བའི་བློ་ལ་འཁྲུལ་ཤེས་ཀྱིས་ཁྱབ་པ་དང༌། བྱང་ཆུབ་སེམས་འགྲེལ་ལས། </span><span class="tibetan-external-citations">རྨི་ལམ་སད་པའི་གནས་སྐབས་ལ། །དོན་བྱེད་པ་ལ་ཁྱད་པར་མེད།</span><span class="front-title"> །ཅེས་གསུངས་པ་ལྟར། སྒྱུ་མ་རྨི་ལམ་གྱི་རྟ་གླང་དང་རྟ་གླང་དངོས་སམ་རི་མོར་བྲིས་པའི་བ་དང་བ་དངོས་ལ་འཁྲུལ་ངོར་དོན་བྱེད་མཉམ་དང་རིག་ངོར་མི་བྱེད་མཉམ་དང༌། འཇིག་རྟེན་ཀུན་རྫོབ་དང་རྣལ་འབྱོར་ཀུན་རྫོབ་གཉིས་ཀྱི་དངོས་པོ་ལ་ཡང་ལོག་ཡོད་ཀྱང་དེ་རང་ལུགས་མིན་ལ། རང་ལུགས་རྣལ་འབྱོར་ཀུན་རྫོབ་ལ་ཡང་ལོག་མེད་པས་ཙམ་པོར་འདོད་པ་དང༌། བདེན་པ་གཉིས་འཇོག་བྱེད་ཀྱང་ཀུན་རྫོབ་ཀྱི་ངོ་བོ་བློ་འཁྲུལ་བ་དང་བཅས་པའི་ངོར་རྫུན་སྣང༌། དོན་དམ་གྱི་ངོ་བོ་བློ་འཁྲུལ་བ་མེད་པའི་ངོར་སྣང་བ་སྟེ། མཐོང་བ་རྫུན་པས་རྙེད་པའི་རྙེད་དོན་སྔ་མའི་མཚན་ཉིད། སྤྱིར་མ་རིག་པ། བྱེ་བྲག་བདེན་འཛིན། ཁྱད་</span><span class="front-title">པར་སོ་སྐྱེའི་རྒྱུད་ཀྱི་མ་རིག་པ་ནི་དེའི་མཚན་གཞི། མཐོང་བ་ཡང་དག་པས་རྙེད་པའི་རྙེད་དོན་ཕྱི་མའི་མཚན་ཉིད། མ་རིག་པའི་འགལ་ཟླར་གྱུར་པའི་བདེན་མེད་མངོན་སུམ་དུ་རྟོགས་པའི་ཡེ་ཤེས་ནི་དེའི་མཚན་གཞི་སྟེ། འཇུག་པ་ལས། </span><span class="tibetan-external-citations">དངོས་ཀུན་ཡང་དག་རྫུན་པ་མཐོང་བ་ཡིས། །དངོས་རྙེད་ངོ་བོ་གཉིས་ནི་འཛིན་པར་འགྱུར། །ཡང་དག་མཐོང་ཡུལ་གང་དེ་དེ་ཉིད་དེ། །མཐོང་བ་རྫུན་པ་ཀུན་རྫོབ་བདེན་པར་གསུངས།</span><span class="front-title"> །ཞེས་སོ། །གཞན་ཡང་དེ་ཉིད་ལས། </span><span class="tibetan-external-citations">རབ་རིབ་མཐུ་ཡིས་སྐྲ་ཤད་ལ་སོགས་པའི། །ངོ་བོ་ལོག་པ་གང་ཞིག་རྣམ་བཏགས་པ། །དེ་ནི་བདག་ཉིད་གང་དུ་མིག་དག་པས། །མཐོང་སྟེ་དེ་ཉིད་དེ་བཞིན་འདིར་ཤེས་ཀྱིས། </span><span class="front-title">།ཞེས་གསུངས་ལ། དེའི་དོན་ནི། མ་རིག་པའི་དབང་གིས་རྟེན་འབྲེལ་སྣ་ཚོགས་སུ་སྣང་བ་ཀུན་རྫོབ་བདེན་པའི་མཚན་ཉིད་དང༌། སྣང་བ་དེ་འཕགས་པའི་ཡེ་ཤེས་ཀྱིས་ཅིར་</span><span class="front-title">ཡང་མ་གཟིགས་པའི་དབྱིངས་དེ་དོན་དམ་པའི་མཚན་ཉིད་དེ། དཔེར་ན། འཇིག་རྟེན་ན་རབ་རིབ་ཅན་ལ་སྐྲ་ཤད་དུ་སྣང་བ་ཀུན་རྫོབ་ཀྱི་དཔེ་དང༌། དེ་ཉིད་རབ་རིབ་མེད་པའི་མིག་གིས་ཅིར་ཡང་མ་མཐོང་བ་ནི་དོན་དམ་པའི་དཔེའོ། །མདོར་ན་ལུགས་སྲོལ་འདི་ནི་དབུ་མ་རིགས་ཚོགས་ཀྱི་དགོངས་པ་འགྲེལ་བྱེད་མཐར་ཐུག་ཡིན་པར་བོད་ཀྱི་མཁས་པ་ཕལ་མོ་ཆེ་བཞེད་དོ། །</span></p>
			<p id="_idParaDest-384" class="tibetan-sabche1"><span class="tibetan-sabche">གཉིས་པ་གཞུང་ཕྱི་མོའི་དབུ་མ་འཆད་པ་ལ་གཉིས། སྤྱིར་བསྟན་པ་དང༌། བྱེ་བྲག་ཏུ་བཤད་པའོ། །དང་པོ་༼སྤྱིར་བསྟན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཟབ་མོ་སྟོང་པ་ཉིད་ཀྱི་གཏམ་གྱི་གཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཞུང་ཀུན་ཕྱི་མོ་འཕགས་པ་ཡབ་སྲས་ལུགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གནས་སྐབས་གསུམ་གྱིས་འཆད་ཅེས་མཁས་རྣམས་སྨྲ། །</span></p>
			<p class="tibetan-commentary-non-indent"><span class="front-title">དེ་བཞིན་གཤེགས་པའི་ཆོས་ཀྱི་འཁོར་ལོ་མཐའ་དག་གི་སྙིང་པོ། ཟབ་མོ་སྟོང་པ་ཉིད་ཀྱི་གཏམ་ཕྱིན་ཅི་མ་ལོག་པའི་གཞི། དབུ་མའི་གཞུང་ལུགས་ཀུན་གྱི་ཕྱི་མོ་འཕགས་པ་ཡབ་སྲས་ཀྱི་ལུགས་རྣམས་འཆད་པ་ན། མ་བརྟགས་མ་དཔྱད་པའི་གནས་སྐབས་དང༌། རིག་ཤེས་ཀྱིས་ཅུང་ཟད་དཔྱད་པའི་གནས་སྐབས་དང༌། བརྗོད་བྲལ་གྱིས་ལེགས་པར་དཔྱད་པའི་གནས་སྐབས་ཏེ་གནས་སྐབས་གསུམ་ལ་སྦྱར་ན་འཆད་པ་དང་ཉམས་སུ་བླང་ཤིན་ཏུ་བདེ་བས་མན་ངག་དམ་པ་ཡིན་ཅེས་</span><span class="front-title">སྟག་ཚང་ལོ་ཙཱ་དང༌། དེའི་རྗེས་སུ་བྱུང་བའི་མཁས་པ་ཕལ་ཆེ་བ་རྣམས་མགྲིན་གཅིག་ཏུ་སྨྲའོ། །</span></p>
			<p id="_idParaDest-385" class="tibetan-sabche1"><span class="tibetan-sabche">གཉིས་པ་བྱེ་བྲག་ཏུ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གཞི་དང་སྤྱོད་ཕྱོགས་འབྲས་བུ་མ་དཔྱད་ངོར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་རྫོབ་ཐ་སྙད་དག་དང་བསྟུན་ཏེ་སྦྱར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བདག་མེད་དོན་དམ་ཅུང་ཟད་དཔྱད་ངོར་བཞག །</span></p>
			<p class="tibetan-root-text_tibetan-root-text-last-line"><span class="tibetan-root-text">ལེགས་པར་དཔྱད་པས་སྤྲོས་པ་ཀུན་ཞིའོ། །</span></p>
			<p class="tibetan-commentary-non-indent"><span class="front-title">སྤྱིར་འཁོར་ལོ་བར་པ་དང་སྒོས་ཀླུ་སྒྲུབ་ཡབ་སྲས་ཀྱི་གཞུང་ལས་གཞི་ཕུང་ཁམས་སྐྱེ་མཆེད། ལམ་སྤྱོད་པ་ཐབས་ཕྱོགས། འབྲས་བུ་སྐུ་དང་ཕྲིན་ལས་སོགས་ནི་མ་</span><span class="front-title">བརྟགས་མ་དཔྱད་པའི་ངོར་གྲགས་པ། འཇིག་རྟེན་ཀུན་རྫོབ་ཀྱི་ཐ་སྙད་དག་དང་བསྟུན་ཏེ་སྦྱར་ལ། དེའང་ཕལ་ཆེར་འཇིག་རྟེན་ལ་གྲགས་ཚར་བའམ་གྲགས་རུང་གི་ཚུལ་གྱིས་འཇིག་རྟེན་ཀུན་རྫོབ་དང༌། མཉམ་རྗེས་ཀྱི་སྣང་ཚུལ་སོགས་ཁ་ཅིག་རྣལ་འབྱོར་ཀུན་རྫོབ་དང་བསྟུན་པའང་ཡོད་དོ། །དགག་བྱ་བདག་གཉིས་བཀག་ནས་སྐྱེ་མེད་དང་སྟོང་ཉིད་དང་དོན་དམ་བདེན་པ་རྣམ་པར་འཇོག་པའི་སྐོར་རྣམས་ནི་ཅུང་ཟད་དཔྱད་པ་རིག་ཤེས་ཀྱི་ངོར་རྣམ་པར་བཞག་ལ། ཡུམ་གྱི་དངོས་བསྟན་ཕལ་ཆེ་བ་ལྟ་བུ་ཡོད་མེད་དང་རྟག་མི་རྟག་དང་སྟོང་མི་སྟོང་ལ་སོགས་པ་གང་དུའང་མ་གྲུབ་ཅིང་ཅིར་ཡང་གཟུང་དུ་མི་རུང་བར་གསུངས་པ་ལྟ་བུ་དང༌། བསྟན་བཅོས་རྩ་ཤེ་ལས་ཀྱང༌། </span><span class="tibetan-external-citations">སྟོང་ངོ་ཞེས་ཀྱང་མི་བརྗོད་དེ། །མི་སྟོང་ཞེས་ཀྱང་མི་བྱ་ཞིང༌། །གཉིས་དང་གཉིས་མིན་མི་བྱ་སྟེ། །གདགས་པའི་དོན་དུ་བརྗོད་པར་བྱ། </span><span class="front-title">།ཞེས་པའི་རྐང་པ་</span><span class="front-title">དང་པོ་གསུམ་པོ་ལྟ་བུ་མང་དུ་གསུངས་པ་རྣམས་ནི་ལེགས་པར་དཔྱད་པའི་གནས་སྐབས་ལ་སྦྱར་ཏེ་བཤད་པས་ཕན་ཚུན་འགལ་བ་ཅུང་ཟད་ཀྱང་མེད་པར་འགྱུར་རོ། །དབུ་མ་ཤེས་རབ་ལ་འཇུག་པ་ལས། </span><span class="tibetan-external-citations">ཡེ་ནས་སྐྱེ་མེད་ངང་འདི་ལ། །དགག་བྱ་མེད་ལ་བསྒྲུབ་བྱ་མེད། །མྱ་ངན་འདས་དང་མ་འདས་པ། །སྐྱེ་མེད་ངང་དུ་ཁྱད་པར་མེད། །སྐྱེ་མེད་ཉིད་ཀྱང་མ་ཡིན་ཏེ། །སྐྱེ་བའི་དངོས་པོ་མེད་ཕྱིར་རོ། །ཀུན་རྫོབ་མེད་ལ་དོན་དམ་མེད། །སངས་རྒྱས་མེད་ལ་སེམས་ཅན་མེད། །ལྟ་བ་མེད་ཅིང་བསྒོམ་བྱ་མེད། །སྤྱོད་པ་མེད་ཅིང་འབྲས་བུ་མེད། །དེ་ཡི་བློ་ནི་བསྒོམ་བྱ་སྟེ། །རྟོག་མེད་བློ་ནི་རང་ཞི་བཞག །ངོས་བཟུང་མེད་ཅིང་གཡེང་བ་མེད། །མཚན་མ་མེད་ཅིང་གསལ་བར་སྒོམ།</span><span class="front-title"> །ཞེས་གསུངས་པ་ཡང་ཤིན་ཏུ་དཔྱད་པའི་གནས་སྐབས་ཏེ་དབུ་མ་ཐལ་འགྱུར་བའི་བཞེད་པ་མཐར་ཐུག་པའོ། །གནས་སྐབས་དེ་གསུམ་ལ་སྦྱོར་</span><span class="front-title">དགོས་པའི་རྒྱུ་མཚན་ཡང་རིམ་པ་བཞིན་དུ། མ་བརྟགས་མ་དཔྱད་པའི་བླང་དོར་གྱིས་བསོད་ནམས་མིན་པ་དང་པོར་བཟློག་ནས་མཐོ་རིས་ཀྱི་ལམ་དང༌། ཅུང་ཟད་དཔྱད་པའི་ཉམས་ལེན་གྱིས་བར་དུ་བདག་ལྟ་གཉིས་བཟློག་ནས་ཐར་པའི་ལམ་དང༌། ལེགས་པར་དཔྱད་པའི་ཉམས་ལེན་གྱིས་ཐ་མར་ལྟ་བའི་སྤྲོས་པ་ཀུན་བཟློག་ནས་ཐམས་ཅད་མཁྱེན་པའི་ལམ་མཐར་ཕྱིན་པར་འགྱུར་བའི་ཕྱིར་རོ། །ཞེས་བཤད་དོ། །</span></p>
			<p id="_idParaDest-386" class="tibetan-sabche1"><span class="tibetan-sabche">གསུམ་པ་གཞི་ལམ་འབྲས་གསུམ་བྱེ་བྲག་ཏུ་བཤད་པ་ལ་གསུམ། གཞི་དབུ་མ་བདེན་གཉིས་ཟུང་འཇུག ལམ་དབུ་མ་ཐབས་ཤེས་ཟུང་འཇུག འབྲས་བུ་དབུ་མ་སྐུ་གཉིས་ཟུང་འཇུག་གོ། །དང་པོ་༼གཞི་དབུ་མ་བདེན་གཉིས་ཟུང་འཇུག་༽ལ་གཉིས། དངོས་དང༌། སྒྲུབ་བྱེད་ཀྱི་ཚུལ་ལོ། །དང་པོ་</span><span class="tibetan-sabche">༼དངོས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འཇིག་རྟེན་ཀུན་རྫོབ་བདེན་པ་ཐབས་ཡིན་ཏེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དོན་དམ་བདེན་པ་ཐབས་བྱུང་ཉིད་དུ་གསུངས། །</span></p>
			<p class="tibetan-commentary-non-indent"><span class="front-title">འཇིག་རྟེན་པའི་ཐ་སྙད་དུ་གྲགས་པ་ཀུན་རྫོབ་བདེན་པ་མ་དཔྱད་པའི་གནས་སྐབས་སུ་བློས་བཏགས་ནས་སྨྲ་བ་ནི་དོན་དམ་རྟོགས་པའི་ཐབས་སུ་གྱུར་པ་ཡིན་ཏེ། དོན་དམ་བདེན་པ་ནི་ཐབས་དེ་ལས་བྱུང་བ་ཉིད་དུ་གསུངས་ཤིང༌། འདི་ནི་དབུ་མ་པ་རྣམས་ཀྱི་ཤེས་བྱའི་གཞི་ཡིན་ལ། དེ་གཉིས་ཟུང་དུ་འཇུག་པའི་ཚུལ་ཡང་བོད་སྔ་མ་རྣམས་ཀྱི་གསུང་ལས། </span><span class="tibetan-external-citations">སྣང་བས་ལས་ལམ་མི་འདོར་ཞིང༌། །སྟོང་པས་མངོན་</span><span class="tibetan-external-citations">ཞེན་མི་སྐྱེ་བ། །བདེན་གཉིས་ཟུང་འཇུག་དབུ་མའི་ལམ། །མ་ནོར་མཆོག་འདི་མཉན་པར་བྱ།</span><span class="front-title"> །ཞེས་བཤད་པ་ལྟར་རོ། །</span></p>
			<p id="_idParaDest-387" class="tibetan-sabche1"><span class="tibetan-sabche">གཉིས་པ་དེ་དག་སྒྲུབ་བྱེད་ཀྱི་ཚུལ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཀུན་རྫོབ་འཇིག་རྟེན་གཞན་གྲགས་རྗེས་སུ་བརྗོད། །</span></p>
			<p class="tibetan-root-text_tibetan-root-text-last-line"><span class="tibetan-root-text">དེའང་ཀུན་རྫོབ་ངེས་བྱེད་ཆོས་ཅན་སྤྱིའི་རྣམ་གཞག་ནི།</span></p>
			<p class="tibetan-commentary-non-indent"><span class="front-title">རྟག་ཆད་དང་རྡུལ་ཕྲན་ཆ་མེད་གཉིས་སྟོང་ཤེས་པ་བདེན་གྲུབ་སོགས་གྲུབ་མཐའི་སྐྱོན་རྣམས་མ་ཡིན་པའི་འཇིག་རྟེན་ལ་གྲགས་པའི་ཚད་མ་དང་ཚད་མིན་ཡང་ལོག་གི་བདེན་རྫུན་སོགས་གཞན་གྲགས་ཀྱི་རྗེས་སུ་བརྗོད་པ་ཙམ་མཛད་དོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">དོན་དམ་ཆོས་ཀྱི་བདག་མེད་གཏན་ཚིགས་ལྔ། །</span></p>
			<p class="tibetan-root-text_tibetan-root-text-last-line"><span class="tibetan-root-text">གང་ཟག་བདག་མེད་རྣམ་བདུན་རིགས་པས་སྒྲུབ། །</span></p>
			<p class="tibetan-commentary-non-indent"><span class="front-title">དོན་དམ་བདེན་པ་ངེས་བྱེད་ཀྱི་ཚད་མའི་དང་པོ་ནི་བསམ་བྱུང་ཁྱད་པར་ཅན་རིག་ཤེས་རྗེས་དཔག་ཡིན་ལ། དེའང་གཏན་ཚིགས་ལ་བརྟེན་ཅིང་དེ་ལ་གསལ་བའི་དབྱེ་བ་མང་ཡང་རིགས་བསྡུ་ན། ཐམས་ཅད་ཀྱང་དོན་ལ་དགག་བྱ་བདེན་པ་འགོག་པའི་དགག་རྟགས་ཁོ་ནར་ངེས་པའི་ཕྱིར་རྟོག་གེ་དང་སྒོ་བསྟུན་ན་སྒྲུབ་རྟགས་མི་སྲིད་དེ། དཔེར་ན་སྒྱུ་མ་ལྟ་བུ་ཡིན་ཏེ། རྟེན་འབྲེལ་ཡིན་པའི་ཕྱིར་ཞེས་པ་ཡང་དངོས་བསྟན་སྒྲུབ་རྟགས་ལྟར་སྣང་ཡང་དོན་དམ་ངེས་བྱེད་དུ་མི་འགྲོ་ཞིང་བསྒྲུབ་བྱར་སོང་ཚོད་ནི་བདེན་སྟོང་ཉིད་ཡིན་ནོ། །དགག་རྟགས་ལ་འབྲེལ་ཟླ་མ་དམིགས་པ་དང་འགལ་ཟླ་དམིགས་པ་གཉིས་ལ་རྟེན་འབྲེལ་གྱི་རྟགས་ནི་ཕྱི་མ་དང་གཞན་རྣམས་སྔ་མའོ། །དེའང་རྟགས་ཆེན་ལྔ་ནི་ཐལ་རང་ཐུན་མོང་བ་ཡིན་པའི་ཕྱིར། </span><span class="front-title">འདིར་ཡང་ཆོས་ཀྱི་བདག་མེད་སྒྲུབ་བྱེད་ཀྱི་གཏན་ཚིགས་ནི་ངོ་བོ་ལ་དཔྱོད་པ་གཅིག་དུ་བྲལ་གྱི་གཏན་ཚིགས་སོགས་ལྔ་ཁོ་ནའོ། །གང་ཟག་གི་བདག་མེད་སྒྲུབ་བྱེད་དོན་དམ་ངེས་བྱེད་ཀྱི་གཏན་ཚིགས་ནི་གཅིག་སྟེ། དཔེ་ཤིང་རྟ་ལ་དཔྱོད་པ་རྣམ་བདུན་རིགས་པས་གང་ཟག་གི་བདག་མེད་སྒྲུབ་པ་རིགས་པའི་རྒྱལ་པོའོ། །འདིར་ཡང་ཞིབ་པར་སྨོས་ན། དང་པོ་གཏན་ཚིགས་ལྔའི་ངོ་བོ་ལ་དཔྱོད་པ་གཅིག་དང་དུ་བྲལ་ནི་རྣམ་པར་ཐར་པའི་སྒོ་སྟོང་པ་ཉིད་སྟོན་པ་སྟེ། དེའང་རྟགས་དགོད་པ་ནི། མྱུ་གུ་ལྟ་བུའི་ཆོས་ཀུན་ཆོས་ཅན། བདེན་པར་མེད་དེ། བདེན་པའི་གཅིག་དང་དུ་མས་དབེན་པའི་ཕྱིར། དཔེར་ན་མེ་ལོང་གི་གཟུགས་བརྙན་བཞིན་ནོ། །རྟགས་དེའི་ཆོས་ཅན་ནི། མ་བརྟགས་མ་དཔྱད་པའི་སྣང་ཙམ་ཁོ་ན་སྟེ། དེ་ལ་གྲུབ་པའི་ཕྱོགས་ཆོས་ནི་བདེན་པའི་གཅིག་མིན་ཏེ་ཆ་བཅས་ཡིན་པའི་ཕྱིར། བདེན་པའི་དུ་མ་ནི་མིན་ཏེ་</span><span class="front-title">རྩོམ་བྱེད་བདེན་པའི་གཅིག་མེད་པའི་ཕྱིར། ཁྱབ་པ་ནི། བདེན་ན་གཅིག་དང་དུ་མ་གང་རུང་ཡིན་པས་ཁྱབ་སྟེ། དེ་གཉིས་ཕན་ཚུན་སྤངས་འགལ་ཡིན་པ་དང་ཁས་ཀྱང་བླངས་པས་འགྲུབ་བོ། །</span></p>
			<p class="tibetan-regular-indented"><span class="front-title">གཉིས་པ་རྒྱུ་ལ་དཔྱོད་པ་དངོས་སྨྲའི་ལོག་རྟོག་གི་བྲག་རི་འཇིག་པ་རྡོ་རྗེ་གཟེགས་མ་ལྟ་བུའི་གཏན་ཚིགས་ནི་རྣམ་པར་ཐར་པའི་སྒོ་མཚན་མ་མེད་པ་སྟོན་པ་སྟེ། དང་པོ་རྟགས་དགོད་པ་ནི། མྱུ་གུ་ཆོས་ཅན། བདེན་པའི་སྐྱེ་བ་མེད་དེ། རང་དང་གཞན་དང་གཉིས་ཀ་དང་གཉིས་མིན་ལས་སྐྱེ་བ་མེད་པའི་ཕྱིར། དཔེར་ན་གཟུགས་བརྙན་བཞིན་ནོ། །གཉིས་པ་སྒྲུབ་ཚུལ་ཁྱབ་པ་ནི། དངོས་སྟོབས་སམ་ཡུལ་ངོས་སམ་དཔྱད་ངོའམ་སྐྱེ་བ་ལ་མཐའ་བཞི་གང་རུང་ལས་མ་འདས་པས་རྟོགས་སླ་བར་དགོངས་ནས་གཞུང་དུ་རྒྱས་པར་མ་གསུངས། ཕྱོགས་ཆོས་སྒྲུབ་པ་</span><span class="front-title">ལ་བཞི་ལས། དང་པོ་བདག་སྐྱེ་མེད་པའི་རྟགས་སྒྲུབ་ནི། གྲངས་ཅན་པས་མྱུ་གུ་ནི་གཙོ་བོའི་རྣམ་འགྱུར་ཙམ་དང༌། གཙོ་བོ་ནི་དེའི་རང་བཞིན་ཡིན་པས་རང་གི་རང་བཞིན་གྲུབ་ཟིན་རྟག་དངོས་ཤིག་ལས་སྐྱེས་པར་འདོད་ལ། དེ་ལྟ་ན་མྱུ་གུ་སྐྱེས་སྟོབས་ཀྱིས་ས་བོན་འགགས་པ་མི་འཐད་པས་ས་བོན་སྐྱེ་བ་ཐུག་མེད་དང༌། རྒྱུ་ས་བོན་མ་འགགས་པ་དེ་འདོད་ན་འབྲས་བུ་མྱུ་གུའི་སྐྱེ་བ་དང་མདོག་དབྱིབས་མི་རྙེད་པ་དང༌། རང་ཉིད་ལས་རང་ཉིད་སྐྱེ་ན་བྱ་བྱེད་མཐའ་དག་གཅིག་ཏུ་འགྱུར་བ་སོགས་སོ། །གཉིས་པ་གཞན་སྐྱེ་མེད་པའི་རྟགས་སྒྲུབ་ནི། དངོས་སྨྲ་མཁས་པ་དག་གིས་གྲངས་ཅན་འདོད་པའི་བདག་སྐྱེ་འགོག་ཚུལ་ནི་ལེགས་ཀྱང༌། ཤེས་རིགས་དོན་མཐུན་རྣམས་རྐྱེན་བཞི་ག་དང༌། དངོས་པོ་ཕལ་ཆེར་རྒྱུ་དང་བདག་པོའི་རྐྱེན་ལས་སྐྱེ་ཞིང༌། དེའང་རྒྱུ་འབྲས་གཉིས་ཀ་བློས་བཏགས་ཙམ་མིན་པར་ཡུལ་རང་</span><span class="front-title">ངོས་ནས་གྲུབ་པ་བརྟགས་ཤིང་དཔྱད་མཐར་སྐྱེ་བས་གཞན་སྐྱེ་ཚད་མས་གྲུབ་པ་ཡིན་ཞེས་སྨྲའོ། །འདི་འགོག་པའི་རིགས་པ་མང་ཡང་གཞན་ལས་སྐྱེ་བ་མི་སྲིད་པ་དང༌། སྐྱེ་བ་ལ་གཞན་མི་སྲིད་པ་གཉིས་སུ་འདུས་པའི་དང་པོ་ནི། རྒྱུ་མིན་པ་ཀུན་ལས་འབྲས་བུ་མིན་པ་ཀུན་སྐྱེ་བར་འགྱུར་ཏེ། ནས་དང་སཱ་ལུའི་ས་བོན་གཉིས་ཀ་ཡང་སཱ་ལུའི་མྱུ་གུ་ལས་རང་གི་ངོ་བོས་གྲུབ་པའི་གཞན་དུ་མཚུངས་པའི་ཕྱིར་རོ། །ཁྱབ་སྟེ་དེ་འདྲའི་གཞན་དུ་གྲུབ་ན་ཕན་ཚུན་རག་མ་ལས་པའི་ད་ལྟ་བ་རྭ་གཡས་གཡོན་བཞིན་དུ་འགྱུར་ལ། དེ་ལྟ་ཡིན་བཞིན་དུ་ཡང་རྒྱུ་འབྲས་སུ་འགྱུར་ན་སཱ་ལུའི་ས་བོན་གྱི་ཉེར་ལེན་གྱིས་ནས་ཀྱི་མྱུ་གུ་མི་བསྐྱེད་པའི་དོན་མེད་པའི་ཕྱིར་རོ། །སྐྱེ་བ་ལ་གཞན་མི་སྲིད་པ་ནི། མྱུ་གུ་ས་བོན་ལས་སྐྱེ་བར་འདོད་ན་དེ་གཉིས་རྫས་གཞན་ཐ་དད་དུ་ཡང་འདོད་མི་རུང་སྟེ། རྫས་གཞན་པའི་ཚུལ་ཡུལ་ངོས་ནས་གྲུབ་པ་ནི་</span><span class="front-title">དུས་མཉམ་མིན་པ་ལ་མི་སྲིད་ཅིང་རྒྱུ་འབྲས་དུས་མཉམ་རིགས་པས་ཁེགས་པའི་ཕྱིར་ཏེ། རྒྱུ་འབྲས་འགག་སྐྱེ་སྲང་མདའི་མཐོ་དམན་ལྟར་དུས་གཅིག་པ་མི་སྲིད་པའི་ཕྱིར་གཞན་ཡང་རྒྱུ་འབྲས་དུས་མཉམ་ལ་འབྲས་བུ་ཡོད་པ་སྐྱེད་དམ་མེད་པ་སྐྱེད་བརྟགས་པས་ཀྱང་ཁེགས་སོ། །གསུམ་པ་གཉིས་སྐྱེ་མེད་པའི་རྟགས་སྒྲུབ་ནི། དེ་གཉིས་ཁེགས་པའི་ཤུགས་ལ་ཁེགས་པས་འགོག་བྱེད་རྒྱས་པར་མ་གསུངས་སོ། །བཞི་པ་རྒྱུ་མེད་དགག་པ་ནི། རྒྱུ་མེད་ལས་སྐྱེ་ན་དངོས་པོ་རྣམས་དུས་ཐམས་ཅད་དུ་སྐྱེ་བའམ་གཏན་མི་སྐྱེ་བར་འགྱུར་བ་སོགས་ཧ་ཅང་ཐལ་ཞིང༌། ནམ་མཁའི་པདྨ་བཞིན་དུ་སྣང་མི་རུང་དུ་འགྱུར་བ་ལས་རྒྱུ་འབྲས་གསལ་བར་སྣང་བའི་མཐོང་བ་དང་འགལ་བ་དང༌། སྐྱེ་བ་སྔ་ཕྱི་མེད་པར་སྒྲུབ་པར་འདོད་ནས་ལུས་སེམས་འབྱུང་བའི་བདག་ཉིད་དེར་འཛིན་པའི་གྲུབ་མཐའ་འཁྲུལ་བ་ནི་འབྱུང་བ་འཛིན་པའི་</span><span class="front-title">མངོན་སུམ་འཁྲུལ་བས་གྲུབ་པར་རྒྱ་ཆེར་གསུངས་སོ། །</span></p>
			<p class="tibetan-regular-indented"><span class="front-title">གསུམ་པ་གཞན་སྐྱེ་འགོག་པ་ལས་འཕྲོས་པ་འབྲས་བུ་ལ་དཔྱོད་པ་ཡོད་མེད་སྐྱེ་འགོག་ནི་རྣམ་པར་ཐར་བའི་སྒོ་སྨོན་པ་མེད་པ་སྟོན་པ་སྟེ། ཁ་ཅིག་འབྲས་བུ་རྒྱུ་དུས་ན་ཡོད་པའམ་མེད་པ་གང་སྐྱེ་ཞེ་ན། རང་རྒྱུད་པ་ཐ་སྙད་དུ་ཕྱི་མ་ཁས་ལེན་པར་གྲགས་མོད་ཀྱང༌། འབྲས་བུ་རྒྱུ་དུས་སུ་ཡོད་ན་གཞན་ལ་མ་ལྟོས་པར་གྲུབ་ཟིན་པས་རྒྱུས་ཅི་བྱ་ཞིང༌། གཏན་མེད་ན་རི་རྭ་ལྟར་རྒྱུས་ཅི་ཡང་བྱར་མེད་ལ། གཉིས་ཡིན་མི་འཐད་པས་གཏན་ཚིགས་དེ་ལེགས་པར་གྲུབ་བོ། །</span></p>
			<p class="tibetan-regular-indented"><span class="front-title">བཞི་པ་རྒྱུ་འབྲས་གཉིས་ཀ་ལ་དཔྱོད་པ་མུ་བཞི་སྐྱེ་འགོག་ནི། གོང་དུ་བསྟན་པ་ལྟར་འཁྲུལ་ངོར་ནི་ས་བོན་གཅིག་ལས་མྱུ་གུ་གཅིག་ཅེས་སོགས་མི་འགལ་ཡང༌། རིགས་ངོར་ནི་རྒྱུ་གཅིག་ཁོ་ན་ལས་འབྲས་བུ་གཅིག་ཁོ་ན་འབྱུང་བ་སོགས་མུ་བཞི་</span><span class="front-title">སྐྱེ་བ་མི་འཐད་དེ། རིགས་ངོར་གཅིག་ཉིད་མི་རིགས་ལ་དེས་དུ་མ་བདེན་གྲུབ་ཀྱང་ཁེགས་པས་སོ། །</span></p>
			<p class="tibetan-regular-indented"><span class="front-title">ལྔ་པ་དབུ་མ་པ་རྣམས་ཀྱིས་བདེན་མེད་སྒྲུབ་པའི་རིགས་པའི་རྒྱལ་པོ་རྟེན་འབྲེལ་ཆེན་པོའི་རྟགས་ནི། རྩ་ཤེ་ལས། </span><span class="tibetan-external-citations">རྟེན་ཅིང་འབྱུང་བ་གང་ཡིན་པ། །དེ་ནི་ངོ་བོ་ཉིད་ཀྱིས་ཞི།</span><span class="front-title"> །ཞེས་གསུངས་ཏེ། མྱུ་གུ་ཆོས་ཅན། བདེན་པར་མ་གྲུབ་སྟེ། རྟེན་ཅིང་འབྲེལ་འབྱུང་ཡིན་པའི་ཕྱིར། ཞེས་སོ། །འདི་ལའང་རྟག་པའི་མཐའ་སེལ་ཚུལ་དང༌། ཆད་པའི་མཐའ་སེལ་ཚུལ་གཉིས་ལས། དང་པོ་ནི། ཕྱི་ནང་གི་དངོས་པོ་འདི་དག་ཆོས་ཅན། དོན་དམ་པར་ཡོད་པ་མ་ཡིན་ཏེ། རྟེན་འབྲེལ་ཡིན་པའི་ཕྱིར། གཉིས་པ་ནི། ཡང་དེ་ཆོས་ཅན། ཐ་སྙད་དུ་མེད་པ་མ་ཡིན་ཏེ། རྟེན་འབྲེལ་ཡིན་པའི་ཕྱིར་ཞེས་པའོ། །དེ་ལྟར་ལྔ་པོ་འདི་དག་ཐལ་འགྱུར་བས་ནི་གཞན་ལ་གྲགས་སུ་འདོད་ཅིང༌། རང་རྒྱུད་པས་ནི་རང་རྒྱུད་ཀྱི་གཏན་ཚིགས་སུ་འདོད་དོ། །མདོར་ན་</span><span class="front-title">ལུགས་འདིར་བདག་དང་གཞན་ལ་སོགས་པ་བཞིའི་སྒོ་ནས་སྐྱེ་བ་ནི་ཅུང་ཟད་ཀྱང་མེད་ལ་སྐྱེ་བ་ཡོད་པར་ནི་འཇིག་རྟེན་ན་གྲགས་པས་དེ་ལྟར་བཤད་དེ། འཇུག་པ་ལས། </span><span class="tibetan-external-citations">གང་ཕྱིར་འཇིག་རྟེན་ས་བོན་ཙམ་བཏབ་ནས། །བདག་གིས་བུ་འདི་སྐྱེད་ཅེས་སྨྲ་བྱེད་ཅིང༌། །ཤིང་ཡང་བཙུགས་སོ་སྙམ་དུ་རྟོག་དེས་ན། །གཞན་ལས་སྐྱེ་བ་འཇིག་རྟེན་ལས་ཀྱང་མེད། </span><span class="front-title">།ཅེས་སོ། །གཉིས་པ་གང་ཟག་བདག་མེད་སྒྲུབ་པ་རྣམ་བདུན་ཤིང་རྟའི་རིགས་པ་ནི། འཇུག་པ་ལས། </span><span class="tibetan-external-citations">ཤིང་རྟ་རང་</span><span class="tibetan-footnote-reference-external-citations">༡</span><span class="tibetan-external-citations">ཡན་ལག་ལས་གཞན་འདོད་མིན། །གཞན་</span><span class="tibetan-footnote-reference-external-citations">༢</span><span class="tibetan-external-citations">མིན་མ་ཡིན་</span><span class="tibetan-footnote-reference-external-citations">༣</span><span class="tibetan-external-citations">དེ་ལྡན་ཡང་མ་ཡིན། །ཡན་</span><span class="tibetan-footnote-reference-external-citations">༤</span><span class="tibetan-external-citations">ལག་ལ་མེད་</span><span class="tibetan-footnote-reference-external-citations">༥</span><span class="tibetan-external-citations">ཡན་ལག་དག་དེར་མེད། །འདུས་</span><span class="tibetan-footnote-reference-external-citations">༦</span><span class="tibetan-external-citations">ཙམ་མ་ཡིན་</span><span class="tibetan-footnote-reference-external-citations">༧</span><span class="tibetan-external-citations">དབྱིབས་མིན་ཇི་བཞིན་ནོ།</span><span class="front-title"> །ཞེས་ཤིང་རྟ་རང་གི་ཡན་ལག་གཟེར་བུ་སོགས་ལས་གཞན་མ་ཡིན་པ་སོགས་ལྔ་པོའི་སྟེང་དུ་ཚོགས་པ་དང་དབྱིབས་ལ་དཔྱད་པ་སྟེ་བརྟགས་དོན་རྣམ་པ་བདུན་གྱིས་</span><span class="front-title">བཙལ་ན་ཤིང་རྟ་དེ་རང་གི་ཡན་ལག་ཉིད་དང་དེ་ལས་གཞན་དུ་མི་རྙེད་པ་བཞིན་དུ། བདག་ཀྱང་ཕུང་པོ་ལས་གཞན་ནམ་ཕུང་པོ་ཉིད་དུ་བརྟགས་དོན་རྣམ་པ་བདུན་གྱིས་བཙལ་ན་མི་རྙེད་ཅིང༌། དེ་ལ་དབྱིབས་དང་ཚོགས་པ་ནི་དབྱིབས་ཅན་དང་ཚོགས་པ་ཅན་ལས་གཞན་དུ་མི་རྙེད་པས་ཞར་ལ་ཁེགས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">དོན་དམ་དངོས་ཉིད་བློ་འདས་སྤྲོས་མི་འཇུག །</span></p>
			<p class="tibetan-root-text_tibetan-root-text-last-line"><span class="tibetan-root-text">མཐའ་བརྒྱད་སེལ་སོགས་སྤྲོས་གཅོད་ཐ་སྙད་ཙམ། །</span></p>
			<p class="tibetan-commentary-non-indent"><span class="front-title">དེ་ལྟར་གཏན་ཚིགས་ཀྱིས་བསྒྲུབ་པ་དེ་ཉིད་ཀུན་རྫོབ་གཞན་སེལ་གྱི་སྒོ་ནས་དོན་དམ་སྒྲུབ་པ་ལྟ་བུ་མ་ཡིན་ཏེ། དོན་དམ་པ་དངོས་ཉིད་ནི་བློ་དང་སྒྲ་རྟོག་གི་ཡུལ་ལས་རིང་དུ་འདས་པས་བློའི་སྤྲོས་པ་གང་ཡང་མི་འཇུག་པའི་ཕྱིར། དེས་ན་སྐྱེ་འགག རྟག་ཆད། འགྲོ་འོང༌། གཅིག་ཐ་དད་དེ་མཐའ་བརྒྱད་ཀྱི་སྤྲོས་པ་སེལ་བ་ལ་</span><span class="front-title">སོགས་པའི་ཚིག་སྤྲོས་པ་རྣམས་ནི་ཀུན་རྫོབ་ཀྱི་སྤྲོས་པ་གཅོད་པ་ལ་གཞན་གྲགས་དང་སྒོ་བསྟུན་པའི་ཐ་སྙད་ཙམ་དུ་སྦྱར་བ་ཡིན་ནོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">དམ་བཅའ་བློ་ཡིན་བློ་ནི་ཀུན་རྫོབ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ཕྱིར་དམ་བཅའ་ཁས་ལེན་རང་རྒྱུད་མེད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐྱེ་མེད་སོགས་ཀྱང་དམ་བཅའ་མ་ཡིན་ཏེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གདོད་ནས་མ་གྲུབ་དངོས་ཞེན་བཟློག་པའི་ཕྱིར། །</span></p>
			<p class="tibetan-root-text_tibetan-root-text-last-line"><span class="tibetan-root-text">དེ་བཟློག་དངོས་མེད་འཛིན་པའང་སྤང་བར་གསུངས། །</span></p>
			<p class="tibetan-commentary-non-indent"><span class="front-title">ཇི་ཙམ་དུ་དམ་བཅའ་བ་དེ་ཐམས་ཅད་ནི་བློའི་བྱེད་པ་ཡིན་ཅིང༌། བློ་ནི་འཁྲུལ་ཤེས་ཀུན་རྫོབ་པ་ཡིན་པ་དེའི་ཕྱིར་ཐལ་འགྱུར་བ་ལ་དམ་བཅའ་དང་ཁས་ལེན་རང་རྒྱུད་པ་མེད་ལ། སྐྱེ་མེད་དང་སྤྲོས་བྲལ་ལ་སོགས་པ་རྣམས་ཀྱང་རང་རྒྱུད་ཀྱི་དམ་བཅའ་</span><span class="front-title">འགོད་པ་མ་ཡིན་ཏེ། ཚིག་ཏུ་བརྗོད་པ་ནི་ཆོས་དང་གང་ཟག་ལ་སོགས་པ་གདོད་ནས་མ་གྲུབ་ཀྱང་ཕྱི་རོལ་པ་དང་རང་སྡེའི་དངོས་སྨྲ་བ་རྣམས་སྒྲོ་སྐུར་གྱི་མཐར་ལྟུང་བས་དངོས་པོར་ཞེན་པ་བཟློག་པའི་ཕྱིར་དང༌། དངོས་ཞེན་དེ་ཉིད་བཟློག་ནས་དངོས་མེད་དུ་འཛིན་པའི་བློ་ཉིད་ཀྱང་སྤོང་བའི་ཕྱིར་བློ་འདས་དང་འཛིན་མེད་ལ་སོགས་པ་གསུངས་ཏེ། ཞི་བ་ལྷས། </span><span class="tibetan-external-citations">གང་ཚེ་དངོས་དང་དངོས་མེད་དག	།བློ་ཡི་མདུན་ན་མི་གནས་པ། །དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི།</span><span class="front-title"> །ཞེས་གསུངས་པ་ལྟར་རོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">གྲུབ་མཐར་སྐྱེ་མེད་སྤྲོས་བྲལ་ཞིར་ཞུགས་ལས། །</span></p>
			<p class="tibetan-root-text_tibetan-root-text-last-line"><span class="tibetan-root-text">འཛིན་སྟངས་མེད་པ་ནན་གྱིས་གསུངས་པ་ཡིན། །</span></p>
			<p class="tibetan-commentary-non-indent"><span class="front-title">ལུགས་འདིའི་རིགས་པས་དཔྱད་པའི་གྲུབ་མཐར་ཡང་སྐྱེ་མེད་སྤྲོས་པ་ཐམས་ཅད་དང་བྲལ་བའི་ཞི་བར་ཞུགས་པ་ལས། དམིགས་གཏད་ཀྱི་འཛིན་སྟངས་མེད་པ་འཕགས་པ་ཡབ་སྲས་ཐམས་ཅད་ཀྱིས་ནན་གྱིས་གསུངས་པ་ཡིན་ནོ། །</span></p>
			<p id="_idParaDest-388" class="tibetan-sabche1"><span class="tibetan-sabche">གཉིས་པ་ལམ་དབུ་མ་ཐབས་ཤེས་ཟུང་འཇུག་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཐབས་ཤེས་ཟུང་སྦྱོར་མངོན་སུམ་རྟོགས་པ་ཡི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡེ་ཤེས་རྗེས་ཐོབ་རྟེན་སོགས་དབྱེ་བ་ཡི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ས་བཅུ་རིམ་བགྲོད་་་་་་། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། སློབ་དཔོན་ཟླ་བའི་ཞབས་ཀྱིས། མདོ་སྡེ་ས་བཅུ་པ་ནས་གསུངས་པའི་ཐབས་ཀྱི་ཆ་དང༌། རྩ་བ་ཤེས་རབ་ནས་གསུངས་པའི་ཤེས་རབ་ཀྱི་ཆ་གཉིས་ཟུང་</span><span class="front-title">འཇུག་ཏུ་སྦྱར་ནས་བཤད་པ་ཡིན་ལ། དེ་སྦྱོར་བའི་ཚུལ་ཡང༌། ས་བཅུ་དང་ཕ་རོལ་ཏུ་ཕྱིན་པ་བཅུ་རིམ་གྱིས་སྦྱར་ནས་བཤད་ཅིང༌། དོན་དམ་པའི་ངོ་བོ་ནི། སྤྲོས་པ་མཐའ་དག་དང་བྲལ་བའི་ཆོས་ཉིད་མངོན་སུམ་དུ་རྟོགས་པའི་ཡེ་ཤེས་ཤིག་ཡིན་ལ། ཆོས་ཉིད་རྟོགས་ཚུལ་ནི། འཕགས་པའི་ཡེ་ཤེས་ཀྱིས་ཆོས་རྣམས་ཀྱི་ངོ་བོ་ཅིར་ཡང་མ་གཟིགས་པ་ལ་ཆོས་ཉིད་རྟོགས་པའི་ཐ་སྙད་མཛད་པ་ཡིན་ཏེ། </span><span class="tibetan-external-citations">མ་མཐོང་བ་ཉིད་དེ་མཐོང་བར། །ཤིན་ཏུ་ཟབ་པའི་མདོ་ལས་གསུངས།</span><span class="front-title"> །ཞེས་གསུངས་པ་ལྟར་རོ། །ཡེ་ཤེས་དེ་ལ་རྗེས་ཐོབ་ཀྱི་ཆ་ནས་སྦྱིན་སོགས་ཀྱི་ཡོན་ཏན་གྱི་རྟེན་དུ་གྱུར་པ་ལ་སོགས་པའི་དབྱེ་བས་ཅུང་ཟད་ཕྱེ་བ་ཡིན་གྱི། ཡེ་ཤེས་དེའི་རང་གི་ངོ་བོ་ལ་ནི་དབྱེ་བ་ཡོད་པ་མ་ཡིན་ཏེ། ཡེ་ཤེས་དང་ཆོས་ཉིད་དབྱེར་མེད་ཅིང༌། ཆོས་ཉིད་ཀྱི་ངོ་བོ་ལ་དབྱེ་བ་མེད་པའི་ཕྱིར་རོ། །</span></p>
			<p id="_idParaDest-389" class="tibetan-sabche1"><span class="tibetan-sabche">གསུམ་པ་འབྲས་བུ་དབུ་མ་སྐུ་གཉིས་ཟུང་འཇུག་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་སྐུ་གཉིས་ཟུང་འཇུག་བཞེད། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། དངོས་བཏགས་མ་ཕྱེ་བའི་སྒོ་ནས་ཆོས་ཀྱི་སྐུ་དང་གཟུགས་ཀྱི་སྐུ་ལས། དང་པོའི་ངོས་འཛིན་ནི། སྒྲིབ་གཉིས་བག་ཆགས་དང་བཅས་པ་མ་ལུས་པར་སྤངས་པའི་དབྱིངས་ནམ་མཁའ་ལྟ་བུ་ཞིག་ལ་ཆོས་ཀྱི་སྐུ་ཞེས་བྱ་སྟེ། དབུ་མ་འཇུག་པ་ལས། </span><span class="tibetan-external-citations">ཤེས་བྱའི་བུད་ཤིང་སྐམ་པོ་མ་ལུས་པ། །བསྲེགས་པས་ཞི་དེ་རྒྱལ་རྣམས་ཆོས་སྐུ་སྟེ། །དེ་ཚེ་སྐྱེ་བ་མེད་ཅིང་འགག་པ་མེད། །སེམས་འགག་པ་དེ་སྐུ་ཡིས་མངོན་སུམ་མཛད།</span><span class="front-title"> །ཅེས་གསུངས་པ་ལྟར་རོ། །འོ་ན་ལུགས་འདི་ལ་སངས་རྒྱས་ཀྱི་ས་ན་ཡེ་ཤེས་ཡོད་དམ་མེད་ཅེ་ན། འདི་ལ་རྗེ་བཙུན་གྲགས་པའི་ཞབས་ཀྱིས་ནི། </span><span class="tibetan-external-citations">སློབ་དཔོན་ཟླ་བ་གྲགས་པའི་ལུགས་ལ་སངས་རྒྱས་ཀྱི་ས་ན་ཡེ་ཤེས་མེད་པར་འདོད་པ་ནི། སློབ་དཔོན་དང་སངས་རྒྱས་གཉིས་ཀ་ལ་སྐུར་བ་འདེབས་པ་ཡིན་ནོ་ཞེས་གསུངས།</span><span class="front-title"> ཆོས་རྗེ་ས་སྐྱ་པཎྜི་ཏ་ནི་</span><span class="tibetan-external-citations">དོན་དམ་པར་སངས་རྒྱས་ཀྱི་ས་ན་ཡོད་མེད་ལས་འདས་ཤིང༌། ཐ་སྙད་དུ་ཡེ་ཤེས་དེ་སེམས་སེམས་བྱུང་ལ་འདོད་ན། སངས་རྒྱས་ཀྱི་ས་ན་མེད་དེ། སངས་རྒྱས་ལ་འཁྲུལ་བ་ཟད་པའི་ཕྱིར་</span><span class="front-title">ཞེས་གསུངས། རྗེ་མི་བསྐྱོད་ཞབས་དང༌། ཟི་ལུང་པཎ་ཆེན་སོགས་ཀྱིས་དོན་དམ་པར་སངས་རྒྱས་ཀྱི་ས་ན་ཡེ་ཤེས་ཡོད་མེད་ལས་འདས་ཤིང༌། ཐ་སྙད་དུ་ནི་ཡེ་ཤེས་ཡོད་པར་བཞེད་དེ། </span><span class="tibetan-external-citations">མཁྱེན་བཟང་ཁྱོད་ཀྱིས་སྐད་ཅིག་གཅིག་གིས་ཤེས་བྱ་ཐམས་ཅད་མཁྱེན།</span><span class="front-title"> །ཞེས་པས་སོ། །འོ་ན་སངས་རྒྱས་ཀྱི་ངོས་འཛིན་ཆོས་ཉིད་ནམ་མཁའ་ལྟ་བུ་ཞིག་ལ་བྱེད་ན། སངས་རྒྱས་ཀྱིས་གཞན་དོན་མི་བྱེད་པ་ཡིན་ནམ་ཞེ་ན། དེ་ནི་སངས་རྒྱས་ཀྱི་</span><span class="front-title">སྔོན་གྱི་སྨོན་ལམ་དང༌། གདུལ་བྱའི་བསོད་ནམས་ཀྱི་དབང་གིས་གཟུགས་སྐུ་གཉིས་ལས་གཞན་དོན་རྒྱུན་མི་འཆད་དུ་འབྱུང་བ་ཡིན་ཏེ། དཔེར་ན་ཡིད་བཞིན་གྱི་ནོར་བུ་དང༌། དཔག་བསམ་གྱི་ཤིང་རྣམས་ལ་རྣམ་པར་རྟོག་པ་མེད་ཀྱང༌། གཞན་གྱིས་གསོལ་བ་བཏབ་ན་དགོས་འདོད་འབྱུང་བ་བཞིན་ཏེ། འཇུག་པ་ལས། </span><span class="tibetan-external-citations">ཞི་སྐུ་དཔག་བསམ་ཤིང་ལྟར་གསལ་གྱུར་ཅིང༌། །ཡིད་བཞིན་ནོར་བུ་ཇི་བཞིན་རྣམ་མི་རྟོག །འགྲོ་སྒྲོལ་བར་དུ་འཇིག་རྟེན་འབྱོར་སླད་རྟག །དེ་ནི་སྤྲོས་དང་བྲལ་ལ་སྣང་བར་འགྱུར།</span><span class="front-title"> །ཞེས་གསུངས་པ་ལྟར་རོ། །</span></p>
			<p id="_idParaDest-390" class="tibetan-sabche1"><span class="tibetan-sabche">བཞི་པ་གྲུབ་མཐའི་དོན་གཙོ་བོར་བསྡུ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྟོག་གེས་བཏགས་སྤོང་དངོས་ཀུན་མིང་རྐྱང་ཙམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འདུས་བྱས་སླུ་ཆོས་སླུ་མེད་མྱ་ངན་འདས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྲིད་རྩ་བདེན་འཛིན་དེས་བསྐྱེད་ཉོན་སྒྲིབ་ཡིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐེག་གསུམ་གཟིགས་ཚུལ་མཚུངས་ཕྱིར་མཐོང་ལམ་གཅིག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཤེས་བྱ་ནུབ་པས་སངས་རྒྱས་གཞན་སྣང་ཙམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">གྲུབ་མཐའ་འདི་ཡི་ཁྱད་ཆོས་གཙོ་བོའོ། །</span></p>
			<p class="tibetan-commentary-non-indent"><span class="front-title">ལུགས་འདིའི་གྲུབ་མཐའི་ཁྱད་པར་མང་ཡང་གཙོ་ཆེ་བ་ལྔ་སྟེ། རིག་ངོར་ལྟ་ཞོག་དབུ་མ་རང་ལུགས་ཀྱི་དང་འཇིག་རྟེན་ལུགས་གཉིས་ཀའི་ཐ་སྙད་ཙམ་དུའང་རང་རྒྱུད་པ་མན་ཆད་ཀྱི་རྟོག་གེས་བཏགས་པའི་ཚད་མ་དང་ཚད་མིན་གྱི་རྣམ་གཞག་ཀུན་སྤོང་སྟེ། ཕྱི་ནང་རྒྱུ་འབྲས་ཀྱི་ཆོས་ཀུན་ཡུལ་རང་ངོས་ནས་ཐ་སྙད་ཙམ་དུའང་མ་གྲུབ་པའི་བློས་བརྟགས་མིང་རྐྱང་བཏགས་ཡོད་ཉིད་དུ་བཞེད་པ་སྟེ། རྨི་ལམ་དང་སད་པའི་རྟ་གླང་ལ་བདེན་རྫུན་མཚུངས་པར་བཤད་པ་དང༌། ༡༽  འདུས་བྱས་ཡིན་</span><span class="front-title">ན་རང་གྲུབ་དུས་ཀྱི་སྐད་ཅིག་གཉིས་པར་མི་སྡོད་ཅིང་སྐད་ཅིག་ལ་བྱ་བྱེད་མེད་པས། རིགས་པས་དཔྱད་མི་བཟོད་པ་མ་ཟད་རིགས་ངོར་གྲུབ་པ་ཙམ་ཡང་མེད་པས་སླུ་ཆོས་རྫུན་པས་ཁྱབ་པའི་ཕྱིར་འདུས་བྱས་དང་ཚད་གྲུབ་ཀྱི་གཞི་མཐུན་མེད་པར་བཞེད་ལ། ལེགས་པར་དཔྱད་ན་མྱང་འདས་དང་དེ་ལས་ལྷག་པའི་ཆོས་ཀྱང་རང་ངོས་ནས་གྲུབ་པ་མེད་མོད། ཅུང་ཟད་དཔྱད་ངོར་སླུ་བ་མེད་པ་ནི། </span><span class="tibetan-external-citations">མྱ་ངན་འདས་པ་བདེན་གཅིག་པུ། །གང་ཚེ་སངས་རྒྱས་རྣམས་གསུངས་པ།</span><span class="front-title"> །ཞེས་པ་ལྟར་མྱང་འདས་ཁོ་ན་ཡིན་པར་བཞེད་པ་དང༌། ༢༽ སྲིད་པའི་རྩ་བ་ནི་བདེན་འཛིན་ཡིན་ལ་དེ་དང་དེས་བསྐྱེད་པའི་ཆགས་སོགས་ཉོན་མོངས་འཁོར་བཅས་ཐམས་ཅད་ཉོན་སྒྲིབ་ཁོ་ན་ཡིན་གྱི། </span><span class="tibetan-external-citations">འཁོར་གསུམ་རྣམ་པར་རྟོག་པ་གང༌། །དེ་ནི་ཤེས་བྱའི་སྒྲིབ་པར་འདོད།</span><span class="front-title"> །ཅེས་དང༌། </span><span class="tibetan-external-citations">ཤེས་སྒྲིབ་གཟུང་འཛིན་གྱི་རྣམ་རྟོག་བརྒྱ་རྩ་ཞེས་སོགས་</span><span class="front-title">བདེན་འཛིན་དང་ཤེས་སྒྲིབ་ཀྱི་གཞི་མཐུན་གཏན་མི་བཞེད་དེ། </span><span class="tibetan-external-citations">ཇི་སྲིད་ཕུང་པོར་འཛིན་ཡོད་པ།</span><span class="front-title"> །ཞེས་སོགས་ལྟར་</span><span class="tibetan-external-citations">བདེན་འཛིན་འཁོར་བའི་རྩ་བར་ངེས་པའི་ཕྱིར། </span><span class="front-title">ཞེས་བཞེད་ལ། འདིས་ནི་ཉན་རང་ལ་ཆོས་ཀྱི་བདག་མེད་རྟོགས་པ་མེད་དུ་མི་རུང་བ་ཡང་གྲུབ་བོ། ། ༣༽ ཐེག་པ་གསུམ་གྱི་མཐོང་ལམ་ལ་སྐད་ཅིག་བཅུ་དྲུག་དང་བཅོ་ལྔ་དང་བཅུ་གཉིས་དང་བཞི་སོགས་དུ་མ་མེད་དེ། འཇུག་པ་ལས། </span><span class="tibetan-external-citations">དེ་ཉིད་ཡུལ་ཅན་བློ་གྲོས་འདི་ཡང་ཐ་དད་འགྱུར་བ་མ་ཡིན་ཏེ།</span><span class="front-title"> །ཞེས་ཐེག་གསུམ་ཆོས་ཉིད་གཟིགས་ཚུལ་གཅིག་པར་བཞེད་པ་དང༌། ༤༽ སངས་རྒྱས་ཀྱི་གཟུགས་སྐུ་དང་ཕྲིན་ལས་བསམ་ཡས་བརྗོད་ཀྱིས་མི་ལང་བ་རྣམས་ཡིད་བཞིན་གྱི་ནོར་བུ་དང་མཁའ་ལྡིང་གི་མཆོད་སྡོང་བསྒྲུབས་པ་བཞིན་དུ་རྟོག་པ་མེད་པར་མ་ཟད། སེམས་བསྐྱེད་པ་ཙམ་ཡང་མི་དགོས་པར་སྔོན་གྱི་སྨོན་ལམ་དང་གདུལ་བྱའི་ལས་བཟང་པོའི་དབང་</span><span class="front-title">གིས་དེ་དང་དེའི་གཞན་སྣང་གི་རྣམ་རོལ་ཁོ་ན་ཡིན་ཏེ། སངས་རྒྱས་རང་ངོར་འཕགས་པ་ལྷས། </span><span class="tibetan-external-citations">མ་རིག་རྨོངས་པའི་གཉིད་སད་ན། །འཁོར་བ་འདི་དག་མི་དམིགས་སོ།</span><span class="front-title"> །ཞེས་ཤེས་པ་དང་ཤེས་བྱའི་སྣང་བ་མཐའ་དག་ནུབ་པའི་ཕྱིར་སངས་རྒྱས་གཞན་སྣང་ཙམ་དུ་བཞེད་པ་རྣམས་སོ། ། ༥༽ བོད་ཕྱི་རབས་པ་རྣམས་ཀྱིས། ལུགས་འདིར་དགག་ཕྱོགས་ཀྱི་དམ་བཅའ་བཞི། སྒྲུབ་ཕྱོགས་ཀྱི་དམ་བཅའ་བཞི་སྟེ་ཐུན་མོང་མ་ཡིན་པའི་དམ་བཅའ་ཆེན་པོ་བརྒྱད་ཡོད་པར་བཤད་དེ། དང་པོ་ནི། ཐ་སྙད་དུའང་རང་གི་མཚན་ཉིད་ཀྱིས་གྲུབ་པར་ཁས་མི་ལེན་པ། ཐ་སྙད་དུའང་རང་རྒྱུད་ཀྱི་གཏན་ཚིགས་ཁས་མི་ལེན་པ། ཐ་སྙད་དུའང་རང་རིག་ཁས་མི་ལེན་པ། ཐ་སྙད་དུའང་ཀུན་གཞི་ཁས་མི་ལེན་པ་རྣམས་སོ། །གཉིས་པ་བཞི་ནི། ཕྱི་རོལ་གྱི་དོན་ཁས་ལེན་པ། བདེན་འཛིན་ལ་ཉོན་སྒྲིབ་ཀྱིས་ཁྱབ་པ། ཞིག་པ་དངོས་པོར་ཁས་ལེན་པ། </span><span class="front-title">ཉན་རང་འཕགས་པས་ཆོས་ཀྱི་བདག་མེད་རྟོགས་པ་རྣམས་སོ། །དེ་ལ་གསེར་མདོག་པཎ་ཆེན་ཡབ་སྲས་རྣམས་ནི། ཉན་རང་འཕགས་པས་ཆོས་ཀྱི་བདག་མེད་རྟོགས་ཞེས་པའི་མིང་ཙམ་ཞིག་མ་གཏོགས་གཞན་བདུན་པོ་དབུ་མ་ཐལ་འགྱུར་བས་རྨི་ལམ་དུའང་མི་རྨི་བའི་གྲུབ་མཐའ་ཡིན་གསུངས། རྗེ་བརྒྱད་པའང་ཕལ་ཆེར་དེ་དང་མཚུངས་པར་བཞེད་དོ། །</span></p>
			<p id="_idParaDest-391" class="tibetan-sabche1"><span class="tibetan-sabche">གཉིས་པ་དབུ་མ་གཞན་སྟོང་གི་ལུགས་འཆད་པ་ལ་གསུམ། ལུགས་སྲོལ་སྤྱིར་བསྟན། རྣམ་གཞག་བྱེ་བྲག་ཏུ་འཆད། འཕྲོས་དོན་སྙིང་ལ་གདམས་པའོ། །དང་པོ་༼ལུགས་སྲོལ་སྤྱིར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བྱམས་པའི་དགོངས་པ་ཐོགས་མེད་མཆེད་ཀྱིས་བཀྲལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྣལ་འབྱོར་སྤྱོད་དང་དོན་དམ་རྣམ་ངེས་ཀྱི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལུགས་གཉིས་ལྟ་བའི་ངོ་བོར་ཁྱད་མེད་ཀྱང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐེག་གསུམ་ལ་སོགས་བྱམས་ཆོས་དང་པོའི་ལུགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཐར་ཐུག་ཐེག་གཅིག་མ་རིག་བག་ཆགས་ས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཟག་མེད་ལས་སྐྱེ་རྒྱུད་བླའི་དགོངས་པ་སྟེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐུན་མོང་ཐུན་མིན་སྤྲོས་གཅོད་དོན་དམ་ཚུལ། །</span></p>
			<p class="tibetan-commentary-non-indent"><span class="front-title">རྗེ་བཙུན་བྱམས་པའི་ཆོས་སྡེ་ཐོགས་མེད་སྐུ་མཆེད་ཀྱིས་བཀྲལ་བའི་གྲུབ་མཐའ་སྤྱི་ཕྱོགས་གླང་དང་བློ་བརྟན་སོགས་སློབ་བརྒྱུད་བཟང་ལ་མང་བ་རྣམས་ཀྱིས་རྒྱ་ཆེར་བཤད། ཐུན་མོང་མ་ཡིན་པའི་གྲུབ་མཐའ་སློབ་མ་མཆོག་རྣམས་སྙན་ནས་སྙན་དུ་བརྒྱུད་པའི་ཚུལ་གྱིས་གནས་པ། བོད་དུ་ལོ་ཙཱ་བ་གཟུ་བཙན་གཉིས་ལས་བརྒྱུད། </span><span class="front-title">གྲུབ་ཆེན་ཡུ་མོ་སོགས་ཀྱིས་ཡིག་ཆའི་སྲོལ་ཐོག་མར་གཏོད་ཅིང༌། རྒྱལ་བའི་དབང་པོ་རང་བྱུང་རྡོ་རྗེ། ཀུན་མཁྱེན་དྲི་མེད་འོད་ཟེར་སོགས་ཀྱི་གསུང་རབ་རྣམས་སུ་ལྟ་བའི་གནད་ཐུན་མོང་མ་ཡིན་པ་དེ་ཆེས་གསལ་བར་མཛད་ཅིང་དེའང་ངེས་དོན་མཐར་ཐུག་ཏུ་གསལ་བར་ཞལ་གྱིས་བཞེས་ལ། ཁྱད་པར་གཞན་སྟོང་དབུ་མ་ཞེས་པའི་སེང་གེའི་སྒྲ་སྒྲོག་པ་ནི། ཆོས་རྗེ་ཀུན་མཁྱེན་དོལ་པོ་པ་ཆེན་པོ་སྟེ། ཕྱིས་སུ་གསེར་མདོག་པཎ་ཆེན་དང༌། རྗེ་བཙུན་སྒྲོལ་བའི་མགོན་པོ་སོགས་ཀྱིས་ཀྱང་གྲུབ་མཐའི་གནད་ཐུན་མོང་མ་ཡིན་པ་ཆེས་གསལ་བའི་ཤིང་རྟའི་སྲོལ་ཆེན་པོ་དབྱེ་བར་མཛད་པར་སྣང་ངོ༌། །དེ་དག་གི་བཞེད་སྲོལ་ལའང་ནང་གསེས་ཕྲ་རགས་ཀྱི་ཁྱད་པར་ཅི་རིགས་མཆིས་ཀྱང་གཙོ་བོར་བསྡུ་ན། བྱམས་ཆོས་དང་པོ་གསུམ་གྱི་འཆད་ཚུལ་རྣལ་འབྱོར་སྤྱོད་པའི་དབུ་མ་པ་དང༌། རྒྱུད་བླ་མའི་འཆད་ཚུལ་དོན་དམ་རྣམ་</span><span class="front-title">པར་ངེས་པའི་དབུ་མ་ལ་གཉིས་སུ་ཡོད་པ་ཟི་ལུང་པཎ་ཆེན་བཞེད། དེའང་ལུགས་གཉིས་ལྟ་བའི་ངོ་བོ་ལ་ཁྱད་པར་ཆེར་མེད་ཀྱང༌། མཐར་ཐུག་ཐེག་པ་གསུམ་དུ་བཤད་པ་དང༌། སོགས་ཁོངས་ནས་རྒྱུད་བླ་ནས་འབྱུང་བའི་འཆད་ཚུལ་འགའ་ཞིག་མི་མཛད་པ་ནི་བྱམས་ཆོས་དང་པོའི་ལུགས་ཡིན་ལ། མཐར་ཐུག་ཐེག་པ་གཅིག་ཏུ་བཤད་པ་དང༌། མ་རིག་བག་ཆགས་ཀྱི་ས་དང༌། ཟག་མེད་ལས་ཀྱི་སྐྱེ་བ་ལེན་པ་ཞེས་བྱ་བའི་འཆད་ཚུལ་རྣམས་ནི་རྒྱུད་བླ་མའི་དགོངས་པ་ཡིན་ཏེ། དེ་དག་ཀྱང་གདུལ་བྱ་ཐུན་མོང་དང་ཐུན་མོང་མ་ཡིན་པ་གཉིས་ལ་ཐོས་བསམ་གྱི་སྤྲོས་པ་གཅོད་པ་དང༌། སྒོམ་པས་དོན་དམ་རྣམ་པར་ངེས་པའི་འཆད་ཚུལ་དུ་ཤེས་པར་བྱའོ། །མཐར་ཐུག་ཐེག་གསུམ་འཆད་པས་དབུ་མའི་གཞུང་དུ་མི་འགྱུར་བ་བོད་ཕལ་མོ་ཆེས་འཆད་ཀྱང༌། ཕྱོགས་འདི་འཛིན་པའི་སློབ་དཔོན་དག་གིས་ནི། ཉན་རང་ལྷག་</span><span class="front-title">མེད་དུ་མྱ་ངན་ལས་འདས་ནས་ཐེག་པ་ཆེན་པོའི་ལམ་དུ་མི་འཇུག་པར་བཤད་པ་ཙམ་གྱིས་དབུ་མ་མ་ཡིན་པར་འཆད་མི་ནུས་ཏེ། དབུ་མར་འཇོག་པ་ནི་ལྟ་བའི་ཆ་ནས་ཡིན་ལ། མཁས་པའི་དབང་པོ་པདྨའི་ངང་ཚུལ་སོགས་ཀྱིས། ཤེས་བྱ་ཐམས་ཅད་སྟོང་པ་ཉིད་དུ་རོ་གཅིག་པ་དང༌། སེམས་ཅན་ཐམས་ཅད་ལ་ཁམས་བདེ་བར་གཤེགས་པའི་སྙིང་པོས་ཁྱབ་པ་དང༌། ཐམས་ཅད་འཚང་རྒྱ་བར་རུང་བ་དབུ་མ་པའི་ཁྱད་ཆོས་སུ་བཤད་པ་དེ་དག་འདི་ལའང་ཡོད་པའི་ཕྱིར་རོ་གསུངས། ཇོ་ནང་ཀུན་མཁྱེན་ཆེན་པོས། </span><span class="tibetan-external-citations">བྱམས་ཆོས་སྡེ་ལྔ་ཀར་ལྟ་བ་མི་འདྲ་བ་མེད།</span><span class="front-title"> </span><span class="tibetan-external-citations">རང་སྟོང་གི་ལྟ་བ་མངོན་རྒྱན་ནས་མ་བཤད།</span><span class="front-title"> མཐར་ཐུག་ཐེག་གསུམ་དང་རིགས་ཆད་གང་དུའང་འཆད་པ་མེད་གསུངས་ནས་གཞན་སྟོང་དབུ་མ་ལ་མཆོག་དམན་གྱི་དབྱེ་བ་འདི་གཉིས་མི་མཛད་དོ། །བོད་རྣམས་ཀྱིས་བྱམས་པའི་གཞུང་གསུམ་གྱི་དབུ་མའི་</span><span class="front-title">ལུགས་འདི་ལ་སེམས་ཙམ་རྣམ་རྫུན་པའི་ལུགས་ཞེས་འཆད་ཀྱང༌། སྤྱིར་སེམས་ཙམ་པ་གཞིར་བྱས་ཀྱི་རྣམ་བདེན་རྫུན་གྱི་ཐ་སྙད་ནི་བོད་རྣམས་ཀྱིས་རང་དགར་བཏགས་པར་ཟད་ལ། དོན་སྣང་གི་ཤེས་པ་དོན་དུ་སྣང་བའི་རྣམ་པ་བདེན་པ་དང་རྫུན་པར་སྒྲུབ་པའི་སྐབས་གཉིས་ཙམ་ཞིག་ནི་གཞུང་རྣམས་སུ་འབྱུང་ངོ༌། །ཁྱད་པར་པཎ་ཆེན་ཤཱཀ་མཆོག་པའི་ཞལ་ནས། </span><span class="tibetan-external-citations">རྒྱུད་བླ་མའི་ལྟ་བ་སེམས་ཙམ་གྱི་ལྟ་བ་ཡིན་པར་འདོད་ན། དེ་དེར་སྒྲུབ་བྱེད་ཀྱི་ལུང་དང་རིགས་པ་ནི་ཡོད་པ་མ་ཡིན་ཏེ། ལུགས་འདི་ལ་ཚད་མར་གྱུར་པའི་ལུང་དང་རིགས་པ་ནི་མི་འབྱུང༌། སྲོལ་གཞན་ནས་དྲངས་པའི་ལུང་དང་རིགས་པས་སྒྲུབ་པ་དང་སུན་འབྱིན་པར་བྱེད་ན་ནི། དབུ་མའི་ལྟ་བ་མ་ནོར་བར་ཁས་ལེན་པའི་དབུ་མ་པ་ནི་མི་རྙེད་པའི་ཕྱིར་དང༌། རྗེ་བཙུན་བྱམས་པ་དང་ཐོགས་མེད་ཀྱིས་དབུ་མར་བཤད་པས་དེར་མི་འགྲུབ་ན་ནི། བསྟན་</span><span class="tibetan-external-citations">པ་འདི་ལ་ཚད་མར་གྱུར་པའི་དཔང་པོ་གཞན་མི་རྙེད་པའི་ཕྱིར། ལེགས་ལྡན་འབྱེད་དང་ཀ་མ་ལ་ཤཱི་ལས་ནི། འཕགས་པ་ཡིན་པ་དང༌། བདེ་བར་གཤེགས་པས་ལུང་བསྟན་པའི་གཏན་ཚིགས་ཀྱིས་ཀླུ་སྒྲུབ་ཀྱི་གཞུང་ལུགས་དབུ་མར་བསྒྲུབས་ལ། དེ་ནི་འདི་ལའང་ཡོད་པའི་ཕྱིར་རོ། །ཡོངས་གྲུབ་དོན་དམ་པའི་བདེན་པར་བཤད་པས་དབུ་མར་མི་འགྱུར་ན་ནི། སྟོང་ཉིད་མེད་དགག་གི་ཆ་དོན་དམ་པའི་བདེན་པར་འདོད་པའི་བོད་སྔ་ཕྱི་མང་པོ་དག་དབུ་མ་པ་ཉིད་དུ་ཇི་ལྟར་འགྱུར། དེ་བས་ན་བྱམས་པ་དང་ཐོགས་མེད་ཀྱི་རང་ལུགས་ལ་ནི། བྱམས་པའི་ཆོས་ཕྱི་མ་ནས་བསྟན་པའི་དབུ་མ་འདི་ཉིད་ལས་ལོགས་སུ་གྱུར་པའི་དབུ་མའི་ལྟ་བ་སྟོན་བྱེད་ཀྱི་བཀའ་དང་བསྟན་བཅོས་གཞན་ཡོད་པར་མི་འཆད་པ་ནི། བྱམས་པའི་གཞུང་རྩ་བ་ཁོ་ནར་མ་ཟད། བསྡུ་བ་བཞི་དང༌། སྡོམ་རྣམ་གཉིས་ཀྱི་གཞུང་བཀླགས་པ་ཙམ་གྱིས་ཤེས་</span><span class="tibetan-external-citations">པར་འགྱུར་བ་ཡིན་ཏེ། ཆོས་ཐམས་ཅད་ངོ་བོ་ཉིད་མེད་པར་སྟོན་པའི་མདོ་སྒྲ་ཇི་བཞིན་པ་མ་ཡིན་པ་ཉིད་དུ་གསལ་བར་བཤད་པ་དང༌། དེ་སྒྲ་ཇི་བཞིན་པར་ཁས་བླངས་ན་ཆད་པར་སྨྲ་བ་ཉིད་དུ་འགྱུར་རོ། །ཞེས་ལུགས་འདི་ཉིད་ལས་གསལ་བར་འགྱུར་བའི་ཕྱིར་རོ།</span><span class="front-title"> །ཞེས་སོགས་གསུངས་སོ། །</span></p>
			<p id="_idParaDest-392" class="tibetan-sabche1"><span class="tibetan-sabche">གཉིས་པ་རྣམ་གཞག་བྱེ་བྲག་ཏུ་འཆད་པ་ལ་གསུམ། བདེན་པ་གཉིས་གཏན་ལ་འབེབས་ཚུལ། སེམས་ཙམ་གྱི་སྐྱོན་ལས་གྲོལ་ཚུལ། རང་སྟོང་གཞན་སྟོང་ཁྱད་པར་འབྱེད་ཚུལ་སོགས་བཤད་པའོ། །དང་པོ་༼བདེན་པ་གཉིས་གཏན་ལ་འབེབས་ཚུལ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དང་པོ་ཡང་དག་མིན་རྟོག་ཀུན་རྫོབ་ཡོད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཟུང་འཛིན་བློས་བཏགས་ཙམ་ཡིན་ཡོད་པ་མིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྤྲོས་བྲལ་ཡེ་ཤེས་དེ་ཡི་ཆོས་ཉིད་ཚུལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དེ་ལ་གློ་བུར་དྲི་མའང་འབྲལ་རུང་ཡོད། །</span></p>
			<p class="tibetan-commentary-non-indent"><span class="front-title">དེའང་དབུས་མཐའ་རྣམ་འབྱེད་ལས། </span><span class="tibetan-external-citations">ཡང་དག་མ་ཡིན་ཀུན་རྟོག་ཡོད། །དེ་ལ་གཉིས་པོ་ཡོད་མ་ཡིན། །སྟོང་པ་ཉིད་ནི་འདི་ལ་ཡོད། །དེ་ལ་ཡང་ནི་དེ་ཡོད་དོ། །སྟོང་པ་མ་ཡིན་མི་སྟོང་མིན། །དེ་ལྟ་བས་ན་ཐམས་ཅད་བཤད། །ཡོད་པས་མེད་པས་ཡོད་པས་ན། །དེ་ནི་དབུ་མའི་ལམ་ཡིན་ནོ།</span><span class="front-title"> །ཞེས་གསུངས་ཏེ། དང་པོ་ཀུན་རྫོབ་ཀྱི་སྤྲོས་པ་གཅོད་པའི་དབང་དུ་བྱས་ནས། སྣང་བ་སྣ་ཚོགས་པར་འཆར་བའི་ཤེས་པ་ཡང་དག་མིན་རྟོག་ཙམ་ནི་ཀུན་རྫོབ་ཏུ་ཡོད་ལ། དེ་ལ་སྣང་བའི་གཟུང་ཆ་</span><span class="front-title">དང་འཛིན་ཆ་ནི་བློས་བཏགས་པ་ཙམ་ཡིན་པའི་ཕྱིར། ཀུན་རྫོབ་ཏུའང་ཡོད་པ་མ་ཡིན་ནོ། །དེས་ན་ཀུན་རྫོབ་བདེན་པའང་མཐའ་གཉིས་ལས་གྲོལ་བ་ཡིན་ཏེ། ཀུན་རྟོག་ཀུན་རྫོབ་ཏུ་ཡོད་པ་ཙམ་ཁས་བླངས་པས་མེད་མཐའ་དང་ཆད་མཐའ་ལས་གྲོལ་ལ། གཟུང་ཆ་འཛིན་ཆ་སོགས་ལྟོས་ཆོས་སྒྲོ་བཏགས་ཐམས་ཅད་ལས་འདས་པས་རྟག་མཐའ་དང་ཡོད་མཐའ་ལས་གྲོལ་བ་ཡིན་ནོ། །སྤྲོས་བྲལ་སྟོང་པ་ཉིད་ཀྱི་ཡེ་ཤེས་དེ་ནི། རྣམ་ཤེས་ཡང་དག་མིན་རྟོག་དེ་ལ་ཆོས་ཉིད་ཀྱི་ཚུལ་དུ་བདེན་པར་ཡོད་ཅིང༌། དྲི་བཅས་ཀྱི་སྐབས་ན་ཆོས་ཉིད་དེ་ལ་རྣམ་ཤེས་དེ་ཆོས་ཅན་དྲི་མ་གློ་བུར་བ་འབྲལ་རུང༌། སྤང་བྱ་དྲི་མ་བདེན་མེད་ཀྱི་ངོ་བོར་ཡོད་ཅེས་བྱ་སྟེ། དེས་ན་དོན་དམ་བདེན་པའང་མཐའ་གཉིས་དང་བྲལ་བ་ཞེས་བྱ་སྟེ། སྟོང་ཉིད་བདེན་གྲུབ་དང༌། ཀུན་རྟོག་སོགས་གཟུང་འཛིན་གཉིས་བསྡུས་ཀྱི་ཆོས་ཐམས་ཅད་བདེན་མེད་</span><span class="front-title">ཡིན་པའི་ཕྱིར། ཡོད་མེད་རྟག་ཆད་ཀྱི་མཐའ་ལས་འདས་པ་ཡིན་ནོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ཀུན་རྫོབ་འཁྲུལ་སྣང་ཙམ་ཡིན་ངོ་བོས་སྟོང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཆོས་ཉིད་འགྱུར་མེད་ངོ་བོས་སྟོང་པ་མིན། །</span></p>
			<p class="tibetan-commentary-non-indent"><span class="front-title">དེ་ལྟ་བས་ན་ཀུན་རྫོབ་གཟུང་འཛིན་ནི་འཁྲུལ་བའི་སྣང་བར་ཤར་བ་ཙམ་མ་གཏོགས་རང་གི་ངོ་བོས་གྲུབ་རྒྱུ་མེད་པའི་ཕྱིར་རང་གི་ངོ་བོས་སྟོང་ལ། རང་གཞན་གཉིས་ཀྱིས་ཟླས་ཕྱེ་བའི་གཞན་གྱི་ངོ་བོར་གྲུབ་པ་ཤེས་བྱ་ལ་མི་སྲིད་པའི་ཕྱིར། རྣམ་པ་ཀུན་ཏུ་སྟོང་པས་མི་སྟོང་པ་མིན་ལ། ཡེ་ཤེས་ཆོས་ཉིད་དེ་ནི་རང་གི་ངོ་བོས་གདོད་མ་ནས་གྲུབ་ཅིང་ནམ་དུའང་འགྱུར་བ་མེད་པའི་ཕྱིར་རང་གི་ངོ་བོས་སྟོང་པ་མ་ཡིན་ཞིང་རྟག་ཏུ་ཡོད་པས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ཀུན་བརྟགས་མེད་ལ་གཞན་དབང་ཀུན་རྫོབ་ཡོད། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཡོངས་གྲུབ་ཀུན་རྫོབ་མེད་ཀྱང་དོན་དམ་ཡོད། །</span></p>
			<p class="tibetan-commentary-non-indent"><span class="front-title">འོ་ན་མདོ་རྣམས་སུ་ཆོས་དབྱིངས་དེའང་སྟོང་པར་གསུངས་པ་མ་ཡིན་ནམ་ཞེ་ན། སྤྱིར་སྟོང་པ་དང་སྟོང་ཉིད་ཡིན་ཀྱང༌། རང་གི་ངོ་བོས་སྟོང་པ་ཡིན་མི་དགོས་ཏེ། ཡེ་ཤེས་རང་ལས་གཞན་གྱི་མཚན་ཉིད་ཅན་སྤྲོས་པའམ་གཟུང་འཛིན་ཐམས་ཅད་ཀྱིས་སྟོང་པས་སྟོང་ཉིད་ཅེས་བྱའོ། །དེ་ལ་ཀུན་བརྟགས། གཞན་དབང༌། ཡོངས་གྲུབ་སྟེ་མཚན་ཉིད་གསུམ་ལས་ཀུན་བརྟགས་ནི་ནམ་མཁའ་ལ་སོགས་པ་དངོས་མེད་ཐམས་ཅད་དང༌། རྣམ་རྟོག་ལ་ཤར་བའི་གཟུགས་སོགས་ཡུལ་གྱི་སྣང་ཆ་རྣམས་དང༌། མིང་ལ་དོན་དུ་ཞེན་པ་དང༌། དོན་ལ་མིང་དུ་འཁྲུལ་བའི་མིང་དོན་གྱི་འབྲེལ་བ་དང༌། ཕྱི་ནང་མཐའ་དབུས། ཆེ་ཆུང་བཟང་ངན་ཕྱོགས་དུས་སོགས་བློས་སྒྲོ་</span><span class="front-title">བཏགས་ཀྱིས་གཟུང་བྱ་ཐམས་ཅད་དོ། །གཞན་དབང་ནི་གཟུང་འཛིན་གྱི་དངོས་པོར་སྣང་བའི་རྣམ་པར་ཤེས་པ་ཙམ་སྟེ། མ་རིག་པའི་བག་ཆགས་ཀྱི་གཞན་དབང་དུ་གྱུར་པའི་སྣང་བ་ཡིན་པའི་ཕྱིར་རོ། །ཡོངས་གྲུབ་ནི་རང་རིག་རང་གསལ་སྤྲོས་པ་ཐམས་ཅད་དང་བྲལ་བ་དེ་ཡིན་ཏེ། ཆོས་ཉིད་དང༌། ཆོས་དབྱིངས་དང༌། དེ་བཞིན་ཉིད་དང༌། དོན་དམ་པ་རྣམས་མིང་གི་རྣམ་གྲངས་སོ། །དེ་ལ་གཞན་དབང་དང་ཀུན་བརྟགས་གཉིས་བདེན་པར་མེད་མཉམ་དང༌། འཁྲུལ་སྣང་ཡིན་མཉམ་དང༌། ཀུན་རྫོབ་དང་རྫུན་པ་ཡིན་མཉམ་ཡིན་ཀྱང༌། མཚན་ཉིད་སོ་སོར་དབྱེ་དགོས་པ་ནི། ཀུན་བརྟགས་ཀུན་རྫོབ་ཏུའང་མེད་ལ། གཞན་དབང་ཀུན་རྫོབ་ཏུ་ཡོད་པ་ཡིན་ཅིང༌། ཡོངས་གྲུབ་ནི་ཀུན་རྫོབ་ཏུ་མེད་ལ་དོན་དམ་དུ་ཡོད་པས་བདེན་པར་ཡོད་པའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་གསུམ་བཏགས་ཡོད་རྫས་ཡོད་སྤྲོས་མེད་ཡོད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མེད་དང་ཡོད་དང་དོན་དམ་སྟོང་པ་ཉིད། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཚན་ཉིད་སྐྱེ་བ་དོན་དམ་ངོ་བོ་མེད། །</span></p>
			<p class="tibetan-commentary-non-indent"><span class="front-title">མཚན་ཉིད་དེ་གསུམ་ཡང་ཀུན་བརྟགས་ནི་བཏགས་པས་ཡོད་པ་དང༌། གཞན་དབང་ནི་རྫས་སུ་ཡོད་པ་དང༌། ཡོངས་གྲུབ་ནི་དེ་གཉིས་སུ་ཡོད་པ་མིན་ཡང་སྤྲོས་མེད་དུ་ཡོད་པའོ། །དེ་བཞིན་དུ། ཀུན་བརྟགས་ནི་མེད་པའི་སྟོང་ཉིད། གཞན་དབང་ནི་ཡོད་པའི་སྟོང་ཉིད། ཡོངས་གྲུབ་ནི་དོན་དམ་སྟོང་ཉིད་ཅེས་བྱ་སྟེ། རྗེ་བཙུན་གྱིས། </span><span class="tibetan-external-citations">མེད་པའི་སྟོང་པ་ཉིད་ཤེས་ཤིང༌། །དེ་བཞིན་ཡོད་པའི་སྟོང་ཉིད་དང༌། །རང་བཞིན་སྟོང་པ་ཉིད་ཤེས་ན། །སྟོང་ཉིད་ཤེས་པ་ཞེས་བརྗོད་དོ།</span><span class="front-title"> །ཞེས་སོ། །གཞན་ཡང་ཀུན་བརྟགས་ནི་མཚན་ཉིད་ངོ་བོ་ཉིད་མེད་པ། གཞན་དབང་ནི་སྐྱེ་བ་ངོ་བོ་ཉིད་མེད་པ། ཡོངས་གྲུབ་ནི་དོན་དམ་ངོ་བོ་ཉིད་མེད་པ་སྟེ། </span><span class="tibetan-external-citations">ངོ་བོ་ཉིད་ནི་</span><span class="tibetan-external-citations">རྣམ་གསུམ་གྱི། །ངོ་བོ་ཉིད་མེད་རྣམ་གསུམ་ལ། །བརྟེན་ནས་ཆོས་རྣམས་ཐམས་ཅད་ནི། །རང་བཞིན་མེད་པར་བསྟན་པ་ཡིན།</span><span class="front-title"> །ཅེས་གསུངས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་ཕྱིར་ཤེས་བྱ་ཐམས་ཅད་སྟོང་ཉིད་ཀྱིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཁྱབ་ཅིང་ཡོངས་གྲུབ་རང་ངོ་ཀུན་རྫོབ་ཀྱི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆོས་དང་མ་འབྲེལ་མཚན་མཚོན་གཞི་གསུམ་སྤངས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྤྲོས་བྲལ་རྟག་པ་ཆ་མེད་ཀུན་འགྲོར་བཞེད། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྣམ་གཞག་གཞན་དག་སེམས་ཙམ་པ་དང་མཐུན། །</span></p>
			<p class="tibetan-commentary-non-indent"><span class="front-title">དེའི་ཕྱིར་འདིའི་ལུགས་སུ་ཤེས་བྱ་ཐམས་ཅད་ལ་སྟོང་པ་ཉིད་དང་ངོ་བོ་ཉིད་མེད་པས་ཁྱབ་པར་བཞེད་ཅིང༌། ཡོངས་གྲུབ་བདེན་གྲུབ་ཏུ་ཡོད་ན་དེ་ལ་སྐྱེ་འགག་གནས་གསུམ། འགྲོ་འོང་འགྱུར་ལྡོག་ཕྱོགས་དུས་གཅིག་དང་དུ་མ་སོགས་ཡོད་དམ་ཞེ་ན་མ་ཡིན་ཏེ། དེ་རྣམས་ཡོད་ན་བདེན་མེད་ཡིན་པས་ཁྱབ་ཅིང༌། འདི་ནི་ཀུན་རྫོབ་ཀྱི་ཆོས་དེ་རྣམས་གང་དང་ཡང་མ་འབྲེལ་བ་སྟེ། སྐྱེ་འགག་གནས་གསུམ་འགྲོ་</span><span class="front-title">འོང་མེད་ཅིང༌། གཅིག་དུ་མ། རྒྱུ་དང་འབྲས་བུ་མ་ཡིན་པ། རང་གི་ངོ་བོས་མཚན་ཉིད། མཚོན་བྱ། མཚན་གཞི་གསུམ་ཀ་སྤངས་ཤིང་ཕྱོགས་དུས་སོགས་སྤྲོས་པ་ཐམས་ཅད་དང་བྲལ་བའི་ཕྱིར་རང་བཞིན་གྱིས་རྟག་པ། དེ་ལ་དུམ་བུ་ཐ་དད་དབྱེ་རུ་མེད་པའི་ཕྱིར་ཆ་མེད་ཡིན་ལ། ཆོས་ཐམས་ཅད་ཀྱི་ཆོས་ཉིད་ཡིན་པའི་ཕྱིར་ཀུན་འགྲོ་དང་ཀུན་ཁྱབ་ཏུ་བཞེད་ཅིང༌། གཞི་ལམ་འབྲས་བུའི་རྣམ་གཞག་གཞན་དག་ཕལ་མོ་ཆེ་སེམས་ཙམ་པ་དང་མཐུན་པར་སྨྲའོ། །</span></p>
			<p id="_idParaDest-393" class="tibetan-sabche1"><span class="tibetan-sabche">གཉིས་པ་༼སེམས་ཙམ་གྱི་སྐྱོན་ལས་གྲོལ་ཚུལ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྣམ་རྫུན་རྣམ་ཤེས་ངོ་བོ་བདེན་གྲུབ་སྨྲ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བློ་ཡི་ཡུལ་གྱུར་འདིར་ནི་ཡེ་ཤེས་ཉིད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བདེན་གྲུབ་བཞེད་ཀྱང་འདུས་མ་བྱས་པའི་ཕྱིར། །</span></p>
			<p class="tibetan-root-text_tibetan-root-text-last-line"><span class="tibetan-root-text">དོན་དམ་དངོས་པོར་སྨྲ་བའི་སྐྱོན་ལས་གྲོལ། །</span></p>
			<p class="tibetan-commentary-non-indent"><span class="front-title">བོད་དུ་གྲགས་པའི་སེམས་ཙམ་རྣམ་རྫུན་པའི་ལུགས་སུ་ཀུན་གཞིའི་རྣམ་པར་ཤེས་པའི་ངོ་བོ་བདེན་གྲུབ་ཏུ་སྨྲ་བར་བཤད་པས་རྣམ་ཤེས་ནི་བློའི་ཡུལ་དུ་གྱུར་པས་དངོས་པོར་སྨྲ་བ་ཡིན་ལ། ལུགས་འདིར་ནི་རྣམ་ཤེས་ལས་འདས་པ་སྤྲོས་པ་ཐམས་ཅད་དང་བྲལ་བའི་ཡེ་ཤེས་ཀྱི་ངོ་བོ་ཉིད་བདེན་གྲུབ་ཏུ་བཞེད་ཀྱང༌། སྤྲོས་བྲལ་གྱི་ཡེ་ཤེས་དེ་འདུས་མ་བྱས་ཡིན་པའི་ཕྱིར་དོན་དམ་གྱི་བདེན་པ་དངོས་པོར་སྨྲ་བའི་སྐྱོན་ཐམས་ཅད་ལས་གྲོལ་བར་གསུངས་སོ། །</span></p>
			<p id="_idParaDest-394" class="tibetan-sabche1"><span class="tibetan-sabche">གསུམ་པ་༼རང་སྟོང་གཞན་སྟོང་ཁྱད་པར་འབྱེད་ཚུལ་སོགས་བཤད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གཞན་སྟོང་རང་སྟོང་ཀུན་རྫོབ་སྟོང་ཚུལ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཉམ་བཞག་སྤྲོས་མཐའ་འགོག་ལ་ཁྱད་པར་མེད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྗེས་ཐོབ་ཐ་སྙད་ཆོས་ཉིད་ཡོད་མེད་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དཔྱད་མཐར་ཡེ་ཤེས་བདེན་གྲུབ་མ་གྲུབ་ཁྱད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དོན་དམ་བདེན་པའང་རང་བཞིན་མ་གྲུབ་པའི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མེད་དགག་ཙམ་ནི་བེམ་སྟོང་ཡིན་པར་འདོད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཉིས་སྟོང་ཡེ་ཤེས་རང་རིག་ཉིད་ལ་འཇོག །</span></p>
			<p class="tibetan-root-text_tibetan-root-text-last-line"><span class="tibetan-root-text">མདོ་སྔགས་མཚམས་སྦྱོར་ཟབ་མོའི་ལྟ་བར་བཞེད། །</span></p>
			<p class="tibetan-commentary-non-indent"><span class="front-title">དབུ་མ་གཞན་སྟོང་དང་རང་སྟོང་གཉིས་སུ་གྲགས་པ་གཉིས་ཀར་ཀུན་རྫོབ་ཀྱིས་བསྡུས་པའི་ཆོས་ཐམས་ཅད་སྟོང་པ་ཉིད་དུ་གཏན་ལ་འབེབས་པའི་ཚུལ་དང༌། </span><span class="front-title">མཉམ་བཞག་ཏུ་སྤྲོས་པའི་མཐའ་ཐམས་ཅད་འགོག་པ་ལ་ཁྱད་པར་མེད་ཀྱང༌། རྗེས་ཐོབ་གྲུབ་མཐའ་ཤན་འབྱེད་པའི་སྐབས་ཐ་སྙད་ཀྱི་ཁས་ལེན་ཙམ་དུ་ཆོས་ཉིད་དེ་བཞིན་ཉིད་ཡོད་དོ་ཞེས་པ་དང༌། མེད་དོ་ཞེས་པའི་ཤེས་བརྗོད་ཀྱི་ཐ་སྙད་འདོགས་ཚུལ་དང༌། དོན་དམ་དཔྱོད་བྱེད་ཀྱི་རིགས་པས་དཔྱད་པ་མཐར་ཐུག་པའི་ཚེ་ན་གཉིས་མེད་ཀྱི་ཡེ་ཤེས་བདེན་པར་གྲུབ་པ་དང་མ་གྲུབ་པའི་ལྟ་བའི་ཁྱད་པར་ཡོད་དོ། །དེས་ན་གཞན་སྟོང་སྨྲ་བ་རྣམས་ཀྱིས་ནི། ཀུན་བརྟགས་གཞན་དབང་གཉིས་ཀུན་རྫོབ། ཡོངས་གྲུབ་དོན་དམ་བདེན་པར་བཞེད་ཅིང་དེའང་བདེན་པར་མ་གྲུབ་པའི་མེད་དགག་ཙམ་དུ་ལྟ་བ་ནི་བེམ་སྟོང་སྟེ་ཀུན་རྫོབ་ཀྱི་སྟོང་ཚུལ་ཡིན་གྱི། དོན་དམ་སྟོང་པ་ཉིད་ཀྱི་གནས་ལུགས་ནི་མ་ཡིན་པར་འདོད་ཅིང༌། དེ་ནི་མདོར་ན་གཟུང་འཛིན་གཉིས་སྟོང་གི་ཡེ་ཤེས་སོ་སོ་རང་རིག་པ་ལ་འཇོག </span><span class="front-title">ལུགས་འདི་ནི་རྒྱུད་སྡེ་ཆེན་པོ་རྣམས་ཀྱི་དགོངས་པ་དང་ཆེས་མཐུན་པས་མདོ་སྔགས་གཉིས་མཚམས་སྦྱོར་བའི་ཟབ་མོའི་ལྟ་བ་དབུ་མའི་ལུགས་སྲོལ་རྣམས་ཀྱི་རྩེ་མོར་སོན་པའང་བཞེད་དོ། །འདིར་གཞན་གྱིས་བརྟགས་པའི་མཐའ་བསལ་བ་སྙིང་པོ་བསྡུས་པ། རྗེ་བཙུན་སྒྲོལ་བའི་མགོན་པོའི་གསུང་ལས། </span><span class="tibetan-external-citations">གཞན་དག་ལངྐར་གཤེགས་པ་ལས། བདེ་གཤེགས་སྙིང་པོ་མཚན་དཔེ་ཅན་ཡོད་ན་མུ་སྟེགས་པའི་བདག་དང་མཚུངས་པར་འགྱུར་བ་མིན་ནམ་ཞེས་ཞུས་པས། ལན་དུ། མི་མཚུངས་ཏེ་སྟོང་པ་ཉིད་ཡིན་པའི་ཕྱིར་ཞེས་གསུངས་པས། བདེ་གཤེགས་སྙིང་པོ་བདེན་མེད་ཡིན་ཅིང༌། མཚན་དཔེ་སོགས་ཡོད་ན་མུ་སྟེགས་པའི་ལུགས་སུ་འགྱུར་བས། ནམ་མཁའ་ལྟར་ཅིར་ཡང་མ་གྲུབ་པ་ཞིག་ལ་བདེ་གཤེགས་སྙིང་པོ་ཞེས་བྱའོ། །ཞེས་ཟེར་བ་ནི་སྟོང་</span><span class="tibetan-external-citations">ཉིད་ཡིན་ཚད་བདེན་མེད་ཀྱི་དོན་དང༌། རྣམ་མེད་ཅིར་ཡང་མ་གྲུབ་པ་ཙམ་ལ་ངོས་འཛིན་པ་རང་གི་གྲུབ་མཐའ་ངན་པ་ལ་ཞེན་པའི་བློ་སྐྱོན་ཡིན་ཅིང༌། མདོ་ལས་ཀྱང༌། མུ་སྟེགས་དང་མི་མཚུངས་པའི་རྒྱུ་མཚན་སྟོང་ཉིད་ཡིན་པར་བཀོད་ཀྱི་མཚན་དཔེ་མེད་པ་མ་བཀོད་པའི་ཕྱིར། མཚན་དཔེ་གསལ་རྫོགས་ཀྱི་བདེ་གཤེགས་སྙིང་པོ་དྲང་དོན་དུ་བཤད་ཟེར་བ་ཡང་རྫུན་གྱིས་འཇིག་རྟེན་བསླུ་བ་ཙམ་དུ་ཟད་དོ། །ཡང་སྙིང་པོ་རྟག་པར་འདོད་པ་མུ་སྟེགས་ཀྱི་ལུགས་སོ་ཟེར་བ་ཡང་སྙིང་པོའི་མདོ་རྣམས་ལ་དགག་པ་བྱེད་པར་ཟད་ལ། རྟག་པའི་དོན་རྒྱུན་གྱིས་རྟག་པ་ལ་འདོད་པའང་མི་འཐད་དེ། རྒྱུན་གྱིས་རྟག་པ་ཙམ་ནི་འཁོར་བ་དང་གཟུང་འཛིན་ཀུན་ཡང་ཡིན་པའི་ཕྱིར་དང༌། རྒྱུན་གྱིས་རྟག་པ་ཙམ་གྱིས་རྟག་པའི་གོ་ཆོད་ན་འདུས་བྱས་ཐམས་ཅད་ཀྱང་རྟག་པར་འགྱུར་རོ། །དང་པོ་དྲི་བཅས་ཡིན་པ་ཕྱིས་དྲི་མེད་དུ་འགྱུར་བས་མི་</span><span class="tibetan-external-citations">རྟག་པ་ཡིན་ནོ་སྙམ་ན། ཆོས་དབྱིངས་ཀྱི་ངོས་ནས་དང་པོ་དྲི་བཅས་མ་ཡིན་ལ། ཕྱིས་དྲི་མེད་དུ་སོང་བ་ཡང་མ་ཡིན་མོད། དྲི་བཅས་དང་དྲི་མེད་དུ་འགྲོ་ཚུལ་ནི་གང་ཟག་གི་རྒྱུད་ལ་ལྟོས་ནས་ཡིན་པའི་ཕྱིར། སེམས་ཅན་གནས་སྐབས་འགྱུར་བས་ཆོས་ཉིད་གནས་སྐབས་འགྱུར་བར་མི་འགྲོའོ། །སེམས་ཅན་གྱི་རྒྱུད་ལ་སངས་རྒྱས་ཀྱི་ཡེ་ཤེས་ཡོད་པ་ནི་མི་འཐད་དོ་སྙམ་ན། སངས་རྒྱས་ཡེ་ཤེས་སེམས་ཅན་ཚོགས་ཞུགས་ཕྱིར། །ཞེས་དངོས་སུ་གསུངས་པ་དང་འགལ་ལོ། །སེམས་ཅན་གྱི་རྒྱུད་ལ་སངས་རྒྱས་ཀྱི་ཡོན་ཏན་ཡོད་པ་མི་འཐད་དེ། དཔེར་མཚོན་ན། གནས་དང་གནས་མ་ཡིན་པ་མཁྱེན་པའི་སྟོབས་སེམས་ཅན་གྱི་རྒྱུད་ལ་ཡོད་ན། གནས་དང་གནས་མ་ཡིན་པ་ཐམས་ཅད་སེམས་ཅན་གྱིས་ཤེས་པར་ཐལ་ལོ། །ཞེས་ཟེར་བའང་ཡང་དག་པ་མ་ཡིན་ཏེ། སེམས་ཅན་གྱི་རྒྱུད་ཡིན་ཚད་སངས་རྒྱས་ཡིན་ནོ་ཞེས་ཁོ་བོ་ཅག་ནི་</span><span class="tibetan-external-citations">མི་འདོད་པའི་ཕྱིར་དང༌། སེམས་ཅན་གྱི་རྒྱུད་ལ་སངས་རྒྱས་དང་དེའི་ཡོན་ཏན་བཞུགས་པས་དེར་ཐལ་ན། གདན་ཁྲི་ལ་སངས་རྒྱས་བཞུགས་པ་ན། གདན་ཁྲིས་ཀྱང་ཤེས་བྱ་ཐམས་ཅད་ཤེས་པར་ཐལ་བར་འགྱུར་རམ། དེས་ན་སེམས་ཅན་གྱི་རྒྱུད་རྣམ་པར་ཤེས་པའི་ཚོགས་བརྒྱད་སངས་རྒྱས་ག་ལ་ཡིན་ཅིང༌། དེ་ལ་བཞུགས་པའི་སངས་རྒྱས་ཀྱང་ཀུན་རྫོབ་རྟེན་བརྟེན་པའི་ཚུལ་གྱིས་བཞུགས་པ་མ་ཡིན་ལ། དོན་དམ་ཆོས་ཉིད་ཀྱི་ཚུལ་གྱིས་བཞུགས་པ་ཡིན་ནོ།</span><span class="front-title"> །ཞེས་གསུངས་སོ། །</span></p>
			<p id="_idParaDest-395" class="tibetan-sabche1"><span class="tibetan-sabche">གསུམ་པ་འཕྲོས་དོན་སྙིང་ལ་གདམས་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བོད་སྟོན་ཕལ་ཆེར་ལུགས་འདི་སེམས་ཙམ་ཞེས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བྱམས་གཞུང་ཐོགས་མེད་མཆེད་བཅས་དམན་པར་འཛིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐུབ་བསྟན་ནམ་མཁའི་རྒྱན་གྱུར་ཉི་ཟླ་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཤིང་རྟ་གཉིས་ཀྱི་གཞུང་ལུགས་ཁོ་ན་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཞུང་ཕྲན་རྒྱུ་སྐར་བྲག་ཆའི་རྗེས་ཟློས་ཀྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱོགས་ཞེན་སྤངས་ནས་མཚུངས་པར་འཇུག་པར་རིགས། །</span></p>
			<p class="tibetan-commentary-non-indent"><span class="front-title">བོད་ཀྱི་སྟོན་པ་སྔ་ཕྱི་ཕལ་མོ་ཆེ་རྣམས་དང༌། རྒྱ་གར་དུའང་པཎྜི་ཏ་ཕལ་པ་ཁ་ཅིག་གིས་ལུགས་འདི་སེམས་ཙམ་པའི་གྲུབ་མཐའོ་ཞེས་དབུ་མའི་གྲལ་ནས་འབུད་པར་མ་ཟད། མཁས་པ་དེ་དག་གི་དགོངས་པ་ཇི་ལྟ་བ་མ་ལོངས་པར་བཤད་སྲོལ་གྱི་རྗེས་སུ་ཟློ་བར་རློམ་པ་དུ་མ་དག་གིས། རྗེ་བཙུན་བྱམས་པའི་གཞུང་ལུགས་དང༌། འཕགས་པ་ཐོགས་མེད་སྐུ་མཆེད་བཅས་སེམས་ཙམ་པའོ་ཞེས་འཕགས་པ་ཀླུ་སྒྲུབ་སོགས་དང་མཆོག་དམན་ཆེན་པོར་ཡོད་པར་འཛིན་ཅིང་དེ་ལ་བརྟེན་ནས་ཆོས་སྤོང་གི་ལས་མཐའ་ཡས་པ་ཞིག་ཀྱང་བསགས་པར་གྱུར་ཏོ། །ཐུབ་བསྟན་ནམ་མཁའི་</span><span class="front-title">རྒྱན་གཅིག་པུ་བ་ཉི་ཟླ་གཉིས་དང་མཚུངས་པ་ནི་ཤིང་རྟ་ཆེན་པོ་གཉིས་ཀྱི་གཞུང་ལུགས་ཁོ་ན་ལས་གཞན་དུ་མ་མཆིས་པས། དེ་དག་དང་བསྟུན་ན་པཎྜི་ཏ་ཕལ་པའི་གཞུང་ཕྲན་རྒྱུ་སྐར་དང་མཚུངས་པ་རྣམས་བྲག་ཆ་ལྟར་རྗེས་སུ་ཟློས་ཏེ་ལྟར་སྣང་གི་ལུང་རིགས་མང་པོས་དགག་སྒྲུབ་ཀྱི་སྤྲོས་པ་ལྷུར་ལེན་ཅིང༌། ཕྱོགས་རེར་ཞེན་ནས་ཉི་ཚེ་བར་བཤད་པའི་འབྲས་བུ་རང་གཞན་མང་པོ་ཉེས་པའི་གཡང་ས་ལ་སྦྱོར་བར་བྱེད་པ་དེ་དག་སྤངས་ནས། ཤིང་རྟ་གཉིས་ཀྱི་ལུགས་མཆོག་ནི་གཅིག་གིས་གཅིག་ལ་འགལ་བ་འདུ་བ་མ་ཡིན་པར་ཕྱི་དང་ནང་གི་བདག་ཉིད་དུ་གཙོ་བོར་གནས་པའི་ཕྱིར་ཐོས་བསམ་སྒོམ་པའི་གནས་ལ་མཚུངས་པ་ཁོ་ནར་འཇུག་པར་རིགས་སོ། །དེ་ལྟར་ཡང་མ་ཧཱ་པཎྜི་ཏ་ཤཱཀྱ་མཆོག་ལྡན་གྱི་ཞལ་ནས། </span><span class="tibetan-external-citations">ཐོགས་མེད་བཞེད་གཞུང་ཀུན་གཞིའི་ཆོས་ལུགས་དང༌། །སྟོང་ཉིད་གསུམ་གྱི་རྣམ་གཞག་འདི་མེད་ན། །ཚུལ་</span><span class="tibetan-external-citations">ཆེན་གཞུང་གི་སྦྱང་གཞི་སྦྱོང་བྱེད་དང༌། །ཕྱི་ནང་གཞན་གསུམ་རྣམ་གཞག་གང་གིས་འཆད། །གཉིས་མེད་ཡེ་ཤེས་ངོ་བོས་སྟོང་པའི་ཚུལ། །ཐལ་རང་གཞུང་གིས་ཕྱེ་བ་འདི་མེད་ན། །ཟབ་གསལ་ཡེ་ཤེས་བདེན་པར་འཛིན་པ་དང༌། །གྱ་ནོམ་ལྷར་ཞེན་རྟོག་པ་གང་གིས་སྤོང༌།</span><span class="front-title"> །ཞེས་དང༌། </span><span class="tibetan-external-citations">བསྟན་པ་འདི་ལ་དབུ་མ་ནི་རྣམ་པ་གཉིས་ཏེ། རྗེ་བཙུན་བྱམས་པའི་གཞུང་གི་ངེས་དོན་གྱི་སྙིང་པོར་གྱུར་པ་མཐར་ཐུག་པ་དང༌། ཀླུ་སྒྲུབ་ཞབས་ཀྱི་གཞུང་གི་ངེས་དོན་གྱི་སྙིང་པོར་གྱུར་པ་མཐར་ཐུག་པའོ། །དང་པོ་ནི། གཟུང་འཛིན་གཉིས་མེད་ཀྱི་ཡེ་ཤེས་སོ། །དེ་གང་དུ་འབྱུང་བ་ནི་རྒྱན་གཉིས་འབྱེད་གཉིས་དང༌། རྒྱུད་བླ་མའི་བསྟན་བཅོས་སུའོ། །ལྟ་བ་དེ་དབུ་མའི་ལམ་དུ་སྒྲུབ་པ་ནི་དབུས་དང་མཐའ་རྣམ་པར་འབྱེད་པའི་བསྟན་བཅོས་སོ། །དེ་ཇི་ལྟར་ཡིད་ལ་བྱེད་པའི་རིམ་པ་སྟོན་པ་ནི་ཆོས་དང་ཆོས་ཉིད་རྣམ་པར་འབྱེད་པའི་བསྟན་</span><span class="tibetan-external-citations">བཅོས་སུའོ། །གཉིས་པ་ནི། སྤྲོས་པའི་མཐའ་ཐམས་ཅད་བཀག་པའི་མེད་པར་དགག་པ་ཙམ་མོ། །དེ་གང་དུ་འབྱུང་བའི་བསྟན་བཅོས་ནི་རིགས་པའི་ཚོགས་ཡིན་ལ། བསྟོད་པའི་ཚོགས་སུ་འབྱུང་བ་ནི་བྱམས་པའི་ཆོས་དང་མཐུན་ནོ། །དེ་དག་གང་གིས་གཏན་ལ་འབེབས་པའི་སྲོལ་འབྱེད་ནི་གཉིས་ཏེ། ཀླུ་སྒྲུབ་ཞབས་དང༌། ཐོགས་མེད་ཞབས་སོ། །ཇི་ལྟར་གཏན་ལ་ཕབ་པའི་ཚུལ་ནི་གཉིས་ཏེ། བདེན་པ་གཉིས་ངོ་བོས་སྟོང་པར་གཏན་ལ་འབེབས་པ་རང་སྟོང་གི་ལུགས་དང༌། ཀུན་རྫོབ་ཀྱི་ངོ་བོ་ཙམ་ཞིག་རང་སྟོང་དུ་གཏན་ལ་ཕབ་པས་དོན་དམ་ལ་སྤྲོས་པ་ཆོད་པ་གཞན་སྟོང་གི་ལུགས་གཉིས་སོ། །ཡང་མངོན་རྟོགས་རྒྱན་གྱི་དགོངས་པ་རང་སྟོང་ལྟར་འཆད་པ་འཕགས་སེང་གི་ལུགས་དང༌། རིགས་ཚོགས་ཀྱི་དགོངས་པ་གཞན་སྟོང་ལྟར་འཆད་པ་འཇིགས་མེད་ཆོས་སྐྱོང་ཞབས་ཀྱི་ལུགས་གཉིས་ཀྱང་ཡོད་དོ། །</span></p>
			<p class="tibetan-regular-indented"><span class="tibetan-external-citations">མདོར་ན་སྲོལ་འབྱེད་དེ་བཞི་ཀའང་དབུ་མའི་ལམ་ཉིད་དུ་མཚུངས་པ་ཡིན་ཏེ། དེ་ཐམས་ཅད་ཀྱང་ཚད་ལྡན་གྱི་གཞུང་ལུགས་དག་ལས་དབུ་མའི་ལུགས་ཉིད་དུ་གསལ་བར་གསུངས་པའི་ཕྱིར་རོ། །དེའང་རང་སྟོང་གི་ཚུལ་དེ་དབུ་མའི་ལམ་ཉིད་དུ་ཐལ་རང་དུ་སྨྲ་བའི་སློབ་དཔོན་རྣམས་ཀྱིས་བཤད་པ་ཡིན་ཏེ། ཇི་སྐད་དུ། རྟེན་ཅིང་འབྲེལ་བར་འབྱུང་བ་གང༌། །དེ་ནི་སྟོང་པ་ཉིད་དུ་བཤད། །དེ་ནི་བརྟེན་ནས་བརྟགས་པ་སྟེ། །དེ་ནི་དབུ་མའི་ལམ་ཡིན་ནོ། །ཞེས་པའི་སྟོང་པ་ཉིད་དེ་དབུ་མ་རང་སྟོང་ལ་འཆད་པའི་ཕྱིར། གཞན་སྟོང་གི་ཚུལ་དེ་དབུ་མའི་ལམ་ཉིད་དུ་ཐོགས་མེད་སྐུ་མཆེད་ཀྱིས་བཞེད་པ་ཡིན་ཏེ། ཇི་སྐད་དུ། ཡོད་པས་མེད་པས་ཡོད་པས་ན། །དེ་ནི་དབུ་མའི་ལམ་ཡིན་ནོ། །ཞེས་པའི་སྐབས་ཀྱི་སྟོང་པ་ཉིད་དེ་གཞན་སྟོང་གི་ཚུལ་ལ་བཞེད་པའི་ཕྱིར། དེ་ལ་གངས་ཅན་པ་དག་འདི་སྙམ་དུ། གྲུབ་མཐའ་བཞིའི་ཡ་གྱལ་དུ་གྱུར་པའི་དབུ་མ་ནི་སྤྱིར་ཐལ་རང་གི་སྲོལ་གཉིས་དང༌། དེ་ལས་ཀྱང་ཆེས་</span><span class="tibetan-external-citations">མཆོག་ཏུ་གྱུར་པ་ནི་ཐལ་འགྱུར་བས་ཕྱེ་བའི་ལམ་ཁོ་ན་ཡིན་ཏེ། ཇི་སྐད་དུ། དེ་ཉིད་བཤད་ཟིན་ཟབ་མོ་འཇིགས་རུང་འདི་ནི་སྔོན་གོམས་ཉིད་ལས་སྐྱེ་བོ་ཡིས། །ངེས་པར་རྟོགས་འགྱུར་འདི་ནི་གསན་རྒྱ་ཆེ་ཡང་གཞན་གྱིས་ཐུགས་སུ་ཆུད་མི་འགྱུར། །ཞེས་བཤད་པས་སོ་སྙམ་ན། དེ་ལ་མགོ་མཚུངས་དང༌། རྣལ་མའོ། །</span></p>
			<p class="tibetan-regular-indented"><span class="tibetan-external-citations">དང་པོ་ནི། འོ་ན་དབུ་མའི་མཆོག་ཏུ་གྱུར་པ་དེ་གཞན་སྟོང་གི་ཚུལ་ཁོ་ན་ལ་འཆད་རིགས་པར་འགྱུར་ཏེ། ཐོགས་མེད་ཞབས་ཀྱིས་དེ་ལ་དེར་བཤད་ཅིང༌། རང་སྟོང་གི་ཚུལ་གྱི་ལྟ་བ་དེ་ལ་སྐུར་བ་འདེབས་པའི་ལྟ་བ་དང༌། དབང་ཐ་མའི་ལྟ་བར་བཤད་པའི་ཕྱིར། དེས་དོན་ངོས་འཛིན་པའི་སྐབས་འདིར། ཟླ་བ་གྲགས་པའི་ལུང་གིས་དོན་གང་ཞིག་ལ་དགག་སྒྲུབ་བྱ་བར་ནུས་པའི་དོན་དེ་ལ་ཐོགས་མེད་ཞབས་ཀྱི་ལུང་གིས་ཀྱང་དགག་སྒྲུབ་ནུས་པར་མཚུངས་པ་ཡིན་ཏེ། མདོ་སྡེ་རྣམས་ཀྱི་དྲང་བ་</span><span class="tibetan-external-citations">དང་ངེས་པའི་དོན་འབྱེད་པའི་སློབ་དཔོན་དུ་ལུང་བསྟན་པའི་ཕྱིར། མདོར་ན་འཕགས་ཡུལ་དུ་གྲུབ་མཐའ་སྨྲ་བ་བཞིའི་རྩེ་མོར་གྱུར་པའི་དབུ་མ་དེ་སུ་ཡིན་ལ་རྩོད་པ་དང་བཅས་པ་ཡིན་ཏེ། ཐེག་པ་ཆེན་པོའི་སློབ་དཔོན་ཟླ་བ་གྲགས་པས་ནི་གཞན་སྟོང་གི་ཚུལ་དེ་དབུ་མར་མི་འཆད་ཅིང༌། བསྟན་པ་འདི་ལ་ཐེག་པ་ཆེན་པོའི་སློབ་དཔོན་རྩོད་པ་མེད་ཅིང་འགྲན་ཟླ་ཐམས་ཅད་དང་བྲལ་བའི་སློབ་དཔོན་འཕགས་པ་ཐོགས་མེད་ཞབས་ཀྱིས་ནི་རང་སྟོང་གི་ཚུལ་དེ་དབུ་མའི་གཞུང་ལུགས་མ་ཡིན་པར་འཆད་པའི་ཕྱིར།</span></p>
			<p class="tibetan-regular-indented"><span class="tibetan-external-citations">གཉིས་པ་ནི། ཀླུ་སྒྲུབ་ཀྱི་དགོངས་པ་འཆད་པ་ལ་རང་སྟོང་གི་འཆད་ལུགས་མཆོག་ཏུ་འགྱུར་ཞིང༌། རྗེ་བཙུན་བྱམས་པའི་དགོངས་པ་འགྲེལ་པ་ལ་གཞན་སྟོང་གི་ཚུལ་དེ་མཆོག་ཏུ་ཟབ་པའི་ཕྱིར། ཕན་ཚུན་དུ་གཅིག་གི་ལུང་རིགས་ཀྱིས་ཅིག་</span><span class="tibetan-external-citations">ཤོས་འགོག་པར་མི་ནུས་སོ། །དེ་ལས་གཞན་དུ་ན་ཐོགས་མེད་ཞབས་ཀྱི་ལུང་རིགས་དབང་བཙན་པར་བྱ་དགོས་ཏེ། འཕགས་པའི་གོ་འཕང་བརྙེས་ཤིང་ངེས་དོན་འབྱེད་པར་ལུང་བསྟན་ནས་ཐེག་པ་ཆེན་པོའི་སྲོལ་འབྱེད་ཀྱི་ཐོག་མ་ཡིན་པའི་ཕྱིར། ཟླ་བ་གྲགས་པས་ཀྱང༌། ཐོགས་མེད་ཞབས་ཀྱི་འཆད་ཚུལ་དེ་ཀླུ་སྒྲུབ་ཞབས་ཀྱི་དགོངས་པ་མ་ཡིན་པར་འཆད་པ་ཡིན་གྱི། ཐོགས་མེད་ཞབས་ཀྱིས་དབུ་མའི་དོན་ཁོང་དུ་མ་ཆུད་པར་མི་འཆད་དོ།</span><span class="front-title"> །ཞེས་སོགས་གསུངས་སོ། །སློབ་དཔོན་འདི་དག་གིས་སེམས་ཙམ་པ་དང་རྣམ་པར་རིག་པར་སྨྲ་བའང་ཐ་དད་དུ་དབྱེ་སྟེ། ཚུལ་གཉིས་གཅིག་སྒྲུབ་ལས། </span><span class="tibetan-external-citations">རྣམ་རིག་པ་དང་སེམས་ཙམ་པ་དོན་གཅིག་ཏུ་འཆད་པ་ནི། རིག་པ་དང་ཡེ་ཤེས་མཐའ་དག་ལ་སེམས་སེམས་བྱུང་གིས་ཁྱབ་པར་ཁས་ལེན་པའི་བོད་མང་པོའི་འཁྲུལ་བ་དེ་དང༌།</span><span class="front-title"> </span><span class="tibetan-external-citations">ཡེ་ཤེས་དང་རྣམ་ཤེས་ཀྱི་ཁྱད་པར་མི་འབྱེད་</span><span class="tibetan-external-citations">པའི་འཁྲུལ་བ་དེ་དང༌། བཀའ་ཐ་མའི་ཆོས་སྐད་ཇི་བཞིན་དུ་མ་བསླབས་པའི་ཉེས་པས་ཀུན་ནས་བསླངས་པ་ཡིན་ཏེ། རྣམ་རིག་པ་དང་སེམས་ཙམ་པ་དོན་གཅིག་ཏུ་འདོད་པ་ཁྱོད་ཀྱིས་ཀྱང༌། ཇི་སྐད་དུ། ཆོས་ཀྱི་དབྱིངས་ལས་མ་གཏོགས་པའི། །འདི་ལྟར་ཆོས་ཡོད་མ་ཡིན་ཏེ། །ཞེས་པའི་ལུང་དེ་དང༌། ཐོག་མ་མེད་པའི་དུས་ཀྱི་དབྱིངས། །ཆོས་རྣམས་ཀུན་གྱི་གནས་ཡིན་ཏེ། །ཞེས་པའི་མདོ་དེ་དང༌། ང་ཡིས་འདི་ཀུན་ཁྱབ་པ་སྟེ། །འགྲོ་བའི་རང་བཞིན་གཞན་མ་མཐོང༌། །ཞེས་དང༌། རིན་ཆེན་སེམས་ལས་ཕྱིར་ཕྱོགས་པའི། །སངས་རྒྱས་མེད་ཅིང་སེམས་ཅན་མེད། །ཅེས་པའི་རྒྱུད་ཚིག་དེ་ཁ་ཏོན་དུ་བྱེད་པའི་དོན་བསམ་པ་ཉིད་ལས་དམ་བཅའ་དེ་མི་འཐད་པ་ཉིད་དུ་གོ་ནུས་པའི་ཕྱིར་རོ། །དེའི་ཤེས་བྱེད་ཀྱང་ལུང་དེ་དག་ནས་འབྱུང་བའི་ཆོས་དབྱིངས་དང་ང་ཞེས་བྱ་བ་དེ། གཉིས་སུ་མེད་པའི་ཡེ་ཤེས་དང་རང་བཞིན་</span><span class="tibetan-external-citations">ཆོས་སྐུ་ལ་འཆད་དགོས་པར་གཞུང་ལུགས་དེ་དང་དེ་དག་ཉིད་དུ་གསལ་བའི་ཕྱིར། </span><span class="front-title">ཞེས་སོགས་རྒྱས་པར་འབྱུང་ངོ༌། །གྲུབ་མཐའ་འདི་ལ་དབུ་མའི་མཚན་ནི་མདོ་ཉིད་ནས་ཀྱང་གསུངས་ཏེ། དོན་དམ་པ་སྟོང་པ་ཉིད་ཀྱི་མདོ་ལས། </span><span class="tibetan-external-citations">གང་ན་གང་མེད་པ་དེ་ནི་དེས་སྟོང་པ་ཉིད་ཡིན་ལ། འདི་ལ་ལྷག་མ་གང་ཡིན་པ་དེ་ནི་འདིར་ཡོད་པ་སྟེ། འདི་ནི་དབུ་མའི་ལམ་སྟོང་པ་ཉིད་ལ་ལྟ་བ་ཡང་དག་པ་ཕྱིན་ཅི་མ་ལོག་པའོ། </span><span class="front-title">།ཞེས་སོགས་མང་དུ་འབྱུང་ཞིང༌། དབུ་མ་རྒྱན་ལས། </span><span class="tibetan-external-citations">དེ་ཕྱིར་གཟུགས་སོགས་སེམས་ཉིད་དེ། །ཕྱི་རོལ་ཉིད་དུ་མི་འདོད་དོ། །སེམས་ཙམ་ལ་ནི་བརྟེན་ནས་སུ། །ཕྱི་རོལ་དངོས་མེད་ཤེས་པར་བྱ། །ཚུལ་འདིར་བརྟེན་ནས་དེ་ལ་ཡང༌། །ཤིན་ཏུ་བདག་མེད་ཤེས་པར་བྱ།</span><span class="front-title"> །ཞེས་དང༌། ཀླུའི་བཤེས་ཀྱི་སྐུ་གསུམ་ལ་འཇུག་པ་ལས། </span><span class="tibetan-external-citations">དབུ་མའི་ལམ་ཞེས་བྱ་བ་ཡང༌། །རྣམ་རིག་ཙམ་ཉིད་མ་གཏོགས་པ། །རིགས་པས་བརྟགས་</span><span class="tibetan-external-citations">ན་འདིར་གཞན་ནི། །རྣམ་པ་ཀུན་ཏུ་མི་འཐད་དོ།</span><span class="front-title"> །ཞེས་དང༌། ཤཱནྟི་པའི་དབུ་མའི་རྒྱན་ལས། </span><span class="tibetan-external-citations">བྱམས་པ་ཐོགས་མེད་ཀྱིས་བཤད་ཅིང༌། །ཀླུ་སྒྲུབ་ཀྱང་ནི་བཞེད་པ་ཡི། །ཚད་མ་ལུང་དང་ལྡན་པ་ཡི། །བདེན་པ་གཉིས་འདིར་བཤད་པར་བྱ།</span><span class="front-title"> །ཞེས་སོགས་འབྱུང་ངོ༌། །</span></p>
			<p id="_idParaDest-396" class="tibetan-sabche1"><span class="tibetan-sabche">གཉིས་པ་ཟབ་མོ་གསང་སྔགས་ཀྱི་དབུ་མ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཟབ་མོ་སྔགས་ཀྱི་དབུ་མ་ཆོས་ཀུན་གཤིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རང་བཞིན་འོད་གསལ་བདེ་ཆེན་ཁྱད་པར་ཅན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསལ་སྟོང་བདེ་སྟོང་ཟུང་འཇུག་ཡེ་ཤེས་ཏེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">རིམ་ལྔ་སེམས་འགྲེལ་སོགས་སུ་གསལ་བར་བསྟན། །</span></p>
			<p class="tibetan-commentary-non-indent"><span class="front-title">ཟབ་མོ་གསང་སྔགས་ཀྱི་ཚུལ་ལས་བྱུང་བའི་དབུ་མ་ནི། གཉིས་མེད་ཀྱི་ཡེ་ཤེས་གཙོ་ཆེ་བས་རྣལ་འབྱོར་སྤྱོད་པའི་དབུ་མ་དང་མཐུན་ཤས་ཆེ་སྟེ། འཁོར་ལོ་ཐ་མར་རྒྱས་པར་གསུངས་པའི་སེམས་ཀྱི་རང་བཞིན་འོད་གསལ་སྤྲོས་པ་དང་མཚན་མ་མཐའ་དག་གིས་སྟོང་ཞིང་རང་གི་ངོ་བོ་ཆོས་ཉིད་ཀྱི་རིག་པ་རང་རིག་གི་མཚན་ཉིད་ཅན་གདོད་མ་ནས་ཆོས་ཐམས་ཅད་ཀྱི་གཤིས་ཚུལ་དུ་ལྷུན་གྱིས་གྲུབ་པ་གང་ཡིན་པ་དེ་ཉིད་གཙོ་བོར་གཏན་ལ་འབེབས་ཤིང་ཉམས་སུ་ལེན་པའི་ཕྱིར་རོ། །དེའང་རང་བཞིན་གྱིས་འོད་གསལ་བ། བདེ་བ་ཆེན་པོས་ཁྱད་པར་དུ་བྱས་པ། ཨེ་ཡིག་སྟོང་པ་ཉིད་དང༌། ཝཾ་ཡིག་སྙིང་རྗེ་ཆེན་པོ། གསལ་སྟོང་བདེ་སྟོང་སོགས་ཟུང་དུ་འཇུག་པའི་ཡེ་ཤེས་ཏེ། དེའི་དོན་རྒྱས་པ་རིམ་ལྔ་དང་སེམས་འགྲེལ་སྐོར་གསུམ་སོགས་སུ་གསལ་ཞིང་རྒྱས་པར་བསྟན་པས་དེ་དག་ཏུ་ཤེས་པར་བྱ་དགོས་སོ། །</span></p>
			<p class="tibetan-regular-indented"><span class="front-title">འདིར་ཐུན་མོང་གི་བཤད་ཚུལ་མདོར་བསྡུས་པ་ནི། དེ་ལའང་བསྐྱེད་རིམ་དང་</span><span class="front-title">འབྲེལ་བའི་དབུ་མ་དང༌། རྫོགས་རིམ་དང་འབྲེལ་བའི་དབུ་མ་གཉིས་ཀྱི། དང་པོ་ལའང་ལྷ་སྒྲུབ་པའི་གཞི་དང༌། དེས་བསྒྲུབས་པའི་ལྷ་སྤྲོས་མེད་དུ་འཆར་བའི་ཚུལ་གཉིས་ལས། དང་པོ་གཞན་སྟོང་གི་འཆད་ཚུལ་ལྟར་གཉིས་མེད་ཀྱི་ཡེ་ཤེས་ལས་གྲུབ་པ་ཡིན་ཏེ། སྟོང་པའི་ངང་ལས་བྱུང་བའི་ས་བོན་དང་ཕྱག་མཚན་ནི་ཆོས་དབྱིངས་ཡེ་ཤེས་ལས་མ་འདས་པའི་ཕྱིར་རོ། །དེས་བསྒྲུབ་པའི་ལྷ་སྤྲོས་མེད་དུ་འཆར་ཚུལ་ནི་ཐོག་མར་གསལ་སྟོང་གི་སྒོ་ནས་གཏན་ལ་འབེབས་ཏེ། དེ་ལ་གསལ་བ་ནི་རྟེན་བརྟེན་པར་བཅས་པའི་ལྷའི་དཀྱིལ་འཁོར་གྱི་མཚན་ཉིད་དང་སྐྱེ་མཆེད་ཐམས་ཅད་གསལ་བར་སྣང་བ་དེའོ། །སྟོང་པ་ནི་གསལ་སྣང་དེ་ཉིད་ལ་མཚན་མར་ཞེན་ན་འཁོར་བ་ལས་མ་འདས་པའི་ཕྱིར་གང་དུའང་མི་འཛིན་ཅིང་ཅིར་ཡང་མི་རྟོག་པའོ། །རྟོག་པ་བཀག་ཙམ་ནི་མྱ་ངན་ལས་འདས་པ་ཡིན་མོད་ཀྱང་ཟུང་འཇུག་ཏུ་མ་</span><span class="front-title">སླེབས་པས་ན་དུག་བཅས་ལས་མ་འདས་པའོ། །དེས་ན་ཟུང་འཇུག་གི་སྒོ་ནས་ཉམས་སུ་བླངས་ཏེ་ལྷའི་སྣང་བ་དེ་ཉིད་གསལ་བའི་དུས་སུ་སྟོང་ཞིང་སྟོང་པའི་དུས་སུའང་གསལ་བར་ཤར་བས་གསལ་སྟོང་ཟུང་དུ་འཇུག་པའོ། །དེ་ལ་ནི་མན་ངག་ལས་འཁོར་འདས་དབྱེར་མེད་ཅེས་བྱ་ཞིང༌། དེའི་ཚེ་ན་ཡུལ་སྣང་སྟོང་ཟུང་འཇུག་དང་ཤེས་པ་གསལ་སྟོང་ཟུང་འཇུག་ཏུ་སྐྱེ། དེ་ལས་ལངས་པའི་རྗེས་ཐོབ་ཏུ་ནི་ལྷའི་ང་རྒྱལ་དང་མ་བྲལ་བས་མཚན་བཅས་ཀྱི་རྣལ་འབྱོར་ལ་འཇུག་གོ། །</span></p>
			<p class="tibetan-regular-indented"><span class="front-title">རྫོགས་རིམ་དང་འབྲེལ་བའི་དབུ་མ་ལའང་བསྐྱེད་རིམ་ལ་ཞེན་པ་སྤོང་བ་དང༌། རྫོགས་རིམ་དངོས་ཀྱི་ཡེ་ཤེས་གཉིས་ལས། དང་པོ་ནི། རྟེན་བརྟེན་པའི་དཀྱིལ་འཁོར་ཐམས་ཅད་རིལ་འཛིན་ནམ་རྗེས་གཞིག་གི་སྒོ་ནས་བསྡུས་ལ་ཅི་ཡང་མི་དམིགས་པའི་ངང་དུ་འཇོག་པ་སྟེ། འདི་ནི་རང་སྟོང་གི་ཚུལ་དང་རྟོག་པའི་སྤྲོས་པ་</span><span class="front-title">འགོག་པ་ལ་མཆོག་ཏུ་གྱུར་ཀྱང༌། རང་རིག་པའི་ཡེ་ཤེས་ཀྱིས་མྱང་བྱར་མ་བསྟན་པའི་ཕྱིར། རྫོགས་རིམ་གྱི་ཡེ་ཤེས་དངོས་མ་ཡིན་ནོ། །རྫོགས་རིམ་དངོས་ཀྱི་ཡེ་ཤེས་ལའང་གང་ཉམས་སུ་མྱང་བྱ་དང༌། མྱོང་བྱེད་ཀྱི་ཐབས་དང༌། མངོན་དུ་གྱུར་པའི་རིམ་པ་གསུམ་ལས། མྱང་བྱ་ནི་རང་རིག་ལྷན་ཅིག་བྱེད་པ་བདེ་བ་ཆེན་པོའི་ཡེ་ཤེས་སོ། །མྱོང་བྱེད་ནི་རང་བྱིན་རླབས་ཀྱི་རིམ་པ་དང་རང་རིག་པའི་ཡེ་ཤེས་ཞེས་བྱ་ཞིང༌། རྟོག་བྲལ་མ་འཁྲུལ་བའི་ཡེ་ཤེས་ཡིན་པས་ན་དུག་མེད་ཀྱི་ལྟ་བ་ཡིན་མོད། དང་པོར་སྐྱེས་ཙམ་གྱི་ཚེ་འཕགས་པའི་སར་སླེབ་པ་ནི་མ་ཡིན་ཏེ་མཚོན་བྱེད་དཔེའི་ཡེ་ཤེས་སུ་ཟད་པའི་ཕྱིར། འདི་ལ་ནི་བདེ་སྟོང་ཟུང་འཇུག་གི་ཡེ་ཤེས་དང་ཞུ་བདེ་ལྷན་སྐྱེས་ཀྱི་ཡེ་ཤེས་ཞེས་བྱའོ། །འདི་ཡང་བསྡུས་རྒྱུད་ཐུན་མོང་བ་རྣམས་ཀྱི་དབང་དུ་བྱས་མོད་ཐུན་མོང་མ་ཡིན་པ་དུས་ཀྱི་འཁོར་ལོའི་དགོངས་པ་དང་སྦྱར་བའི་ཟབ་</span><span class="front-title">གནད་ཁྱད་པར་ཅན་ནི་གཞན་དུ་ཤེས་པར་བྱའོ། །དེ་ལྟར་མདོ་སྔགས་ཀྱི་དབུ་མའི་དབྱེ་ཚུལ་དེ་དག་ཀྱང་ཡུལ་ཅན་རྟོགས་རིས་ཀྱིས་ཁྱད་པར་དུ་བྱས་པ་ཡིན་གྱི། ཡུལ་སྤྲོས་བྲལ་གྱི་རང་ངོས་ནས་ཁྱད་པར་མེད་པར་གསུངས་སོ། །</span></p>
			<p id="_idParaDest-397" class="tibetan-sabche1"><span class="tibetan-sabche">བདུན་པ་དབུ་མ་རྣམས་ཀྱི་བསྟན་བྱ་མདོར་བསྡུ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཀུན་རྫོབ་ཇི་ལྟར་སྣང་ལ་སྐུར་མི་འདེབས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གནས་ལུགས་སྤྲོས་མཐའ་ཀུན་དང་བྲལ་བ་གཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཤེས་རབ་ཟབ་མོས་མཚན་མར་འཛིན་པ་སྤོང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྙིང་རྗེས་གཞན་དོན་བསོད་ནམས་གསོག་པ་ལམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཞི་བ་ཆོས་སྐུ་མཐར་ཕྱིན་གཟུགས་ཀྱི་སྐུས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྟོག་མེད་འགྲོ་དོན་མཛད་པ་འབྲས་བུ་སྟེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དབུ་མ་རྣམས་ཀྱི་བསྟན་བྱ་དེར་འདུས་སོ། །</span></p>
			<p class="tibetan-commentary-non-indent1"><span class="front-title">དེ་ལྟར་དབུ་མའི་ལུགས་སྲོལ་ཐམས་ཅད་ཀྱི་བསྟན་བྱ་མ་ལུས་པ་མདོར་བསྡུ་ན། ཀུན་རྫོབ་ཇི་ལྟར་སྣང་བ་ལ་སྐུར་བ་མི་འདེབས་པས་ཆད་པའི་མཐའ་ལས་གྲོལ་ཞིང༌། དོན་དམ་པའི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བས་རྟག་པའི་མཐའ་ལས་གྲོལ་བ་སྟེ་དེ་ཉིད་གཞི་དབུ་མ་བདེན་གཉིས་ཟུང་འཇུག་ཡིན་ནོ། །ཤེས་རབ་ཀྱིས་ཆོས་གང་ལའང་མཚན་མར་མི་འཛིན་པས་རྟག་པའི་མཐའ་ལས་གྲོལ་ཞིང༌། སྙིང་རྗེས་གཞན་དོན་དུ་ཚོགས་རྒྱ་ཆེན་པོ་གསོག་པས་ཆད་པའི་མཐའ་ལས་གྲོལ་བ་སྟེ་དེ་ཉིད་ནི་ལམ་དབུ་མ་ཚོགས་གཉིས་ཟུང་འཇུག་ཡིན་ནོ། །སྤྲོས་པའི་མཚན་མ་ཐམས་ཅད་ཉེ་བར་ཞི་བའི་ཆོས་ཀྱི་སྐུ་བརྙེས་པས་རྟག་པའི་མཐའ་ལས་གྲོལ་ཞིང༌། གཟུགས་སྐུ་གཉིས་ཀྱིས་གདུལ་བྱ་མཆོག་དམན་གྱི་དོན་འཁོར་བ་ཇི་སྲིད་མ་སྟོང་གི་བར་དུ་མཛད་པས་ཆད་པའི་མཐའ་ལས་གྲོལ་བ་སྟེ་དེ་ཉིད་ནི་འབྲས་བུ་དབུ་མ་སྐུ་གཉིས་ཟུང་འཇུག་ཡིན་ཏེ། དབུ་མ་ཐམས་ཅད་ཀྱི་བསྟན་བྱའི་དོན་ནི་དེ་གསུམ་དུ་འདུའོ། །རྒྱུ་མཚན་ཉིད་ཀྱི་ཐེག་པ་རྣམ་པར་གཞག་པ་སྐབས་གསུམ་པའི་འགྲེལ་པའོ།། །།</span></p>
			<p class="credits-page_front-page---book-number"><span class="front-title">སྨད་ཆ།</span></p>
			<p class="credits-page_front-page---book-number"><span class="front-title">གནས་དྲུག་པ།</span></p>
			<p class="tibetan-book-sub-title"><span class="front-title">ཐོས་པའི་རིམ་པ་ཕྱེ་བ།</span></p>
			<p class="tibetan-chapters"><span class="front-title">༤ གསང་སྔགས་རྡོ་རྗེ་ཐེག་པ་རྣམ་པར་གཞག་པའི་སྐབས།</span></p>
			<p id="_idParaDest-398" class="tibetan-sabche1"><span class="tibetan-sabche">སྐབས་བཞི་པ་གསང་སྔགས་རྡོ་རྗེ་ཐེག་པ་རྣམ་པར་གཞག་པ་ལ།</span></p>
			<p class="tibetan-root-text_tibetan-root-text-1-line-only"><span class="tibetan-root-text">འབྲས་བུ་གསང་སྔགས་རྡོ་རྗེ་ཐེག་པ་ནི། །</span></p>
			<p class="tibetan-commentary-non-indent"><span class="front-title">ཞེས་མཚམས་སྦྱར་ནས། </span><span class="tibetan-sabche">དེ་འཆད་པ་ལ་གཉིས། གསང་སྔགས་གསར་མའི་ལུགས། གསང་སྔགས་རྙིང་མའི་ལུགས་སོ། །དང་པོ་༼གསང་སྔགས་གསར་མའི་ལུགས་༽ལ་གཉིས། རྡོ་རྗེ་ཐེག་པ་སྡེ་སྣོད་གང་དུ་གཏོགས་པ་དང༌། སྔགས་ཀྱི་རྣམ་གཞག་དངོས་བཤད་པའོ། །དང་པོ་༼རྡོ་རྗེ་ཐེག་པ་སྡེ་སྣོད་གང་དུ་གཏོགས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཆ་མཉམ་སྟོན་ཕྱིར་རིག་འཛིན་སྡེ་སྣོད་དམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཁ་ཅིག་ཉན་ཐོས་དབང་བྱས་སྡེ་སྣོད་གསུམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཞན་ལ་མ་ངེས་སྡེ་སྣོད་བདུན་སོགས་ཕྱིར། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྔགས་ཀྱི་སྡེ་སྣོད་ལོགས་སུ་དབྱེ་བར་བཞེད། །</span></p>
			<p class="tibetan-commentary-non-indent"><span class="front-title">རྡོ་རྗེ་ཐེག་པ་འདི་སྡེ་སྣོད་གསུམ་དུ་བསྡུ་བ་དང༌། དེར་མ་འདུས་པ་ལོགས་སུ་དབྱེ་བ་དང༌། བསྡུ་བ་ནའང་མདོ་སྡེའི་སྡེ་སྣོད་ཁོ་ནར་བསྡུ་བ་དང༌། སྤྱི་ཁྱབ་ཏུ་བསྡུ་བ་སོགས་མཆིས་ཀྱང༌། ཀུན་མཁྱེན་རང་བྱུང་ཞབས་ཀྱིས་ནང་གི་འདུལ་མདོ་མངོན་པ་ཆ་མཉམ་དུ་སྟོན་པའི་ཕྱིར་རིག་པ་འཛིན་པའི་སྡེ་སྣོད་ནི་སྡེ་སྣོད་གསུམ་ཆ་མཉམ་དུ་བཞེད་པ་ལྟར། སློབ་དཔོན་ཤྲདྡྷཱ་ཀ་རས། </span><span class="tibetan-external-citations">ཡང་ན་སྡེ་སྣོད་གསུམ་ཆ་མཉམ་དུ་འདུས་པར་ཡང་འཆད་དེ། གསུང་རབ་ཡན་ལག་དགུ་ནི་ཐེག་པ་ཆེན་པོའི་སྡེ་སྣོད་ཡིན་ལ། གསང་སྔགས་ཀྱི་ཐེག་པའི་སྡེ་སྣོད་ཀྱང་གསུང་རབ་ཡན་ལག་དགུར་འདུས་ཤིང༌། བསླབ་པ་རྣམ་པ་གསུམ་སྟོན་པའི་ཕྱིར་སྡེ་སྣོད་གསུམ་དུ་བཞག་སྟེ།</span><span class="front-title"> ཞེས་སྡེ་སྣོད་གསུམ་ཆ་མཉམ་དུ་བཤད་པ་ལྟར་ཨ་བྷ་ཡས་ཀྱང་དེ་ལྟར་བཞེད་དོ། །ཡང་ན་དཔུང་བཟང་གིས་ཞུས་པ་ལས། </span><span class="tibetan-external-citations">ལྷ་དང་ལྷ་མིན་མི་ལ་ཕན་གདགས་ཕྱིར། །གསང་སྔགས་</span><span class="tibetan-external-citations">རིག་སྔགས་རྣམ་པ་སྣ་ཚོགས་དག །བྱེ་བ་ཕྲག་གསུམ་དང་ནི་འབུམ་ཕྲག་ལྔ། །རིག་འཛིན་སྡེ་སྣོད་བཤད་པར་རྒྱལ་བས་གསུངས།</span><span class="front-title"> །ཞེས་དང་ཤྲདྡྷཱ་ཀ་ར་ཝརྨྨས། </span><span class="tibetan-external-citations">དེ་ལ་གསང་སྔགས་ཀྱི་ཐེག་པའི་སྡེ་སྣོད་ནི་ཐེག་པ་གསུམ་དུ་མ་གཏོགས་པར་འདོད་དེ། དེ་ནི་རིག་འཛིན་གྱི་སྡེ་སྣོད་ཅེས་གྲགས་པ་བྱང་ཆུབ་སེམས་དཔའི་སྡེ་སྣོད་གཞན་ཡིན་ནོ། །དེ་ཡང་ཇི་སྐད་དུ། ཕྱི་ནང་གསང་བ་ཐེག་པ་གསུམ། །དམ་ཆོས་ཡོངས་སུ་གཟུང་བར་བྱ།</span><span class="front-title"> །ཞེས་གསུངས་པ་ཡིན་ནོ། །ཞེས་དང༌། སློབ་དཔོན་སངས་རྒྱས་གསང་བས། </span><span class="tibetan-external-citations">སངས་རྒྱས་མཆོག་གིས་ཆོས་གསུངས་པ། །མདོ་སྡེ་འདུལ་བ་མངོན་པ་དང༌། །རིག་པ་འཛིན་པའི་སྡེ་བཞིར་གནས། །</span><span class="front-title">ཞེས་གསུངས་པས་གསང་སྔགས་ནི་ཕྱི་མཚན་ཉིད་ཀྱི་སྡེ་སྣོད་ལས་ཁྱད་པར་འཕགས་པ་ཚེ་འདིར་སོགས་མྱུར་དུ་རིག་འཛིན་གྱི་འབྲས་བུ་འཐོབ་པར་བྱེད་པའི་ཐབས་ཟབ་ལ་རྒྱ་ཆེ་བ་སྟོན་པའི་གཞུང་</span><span class="front-title">ཡིན་པའི་ཕྱིར་རིག་འཛིན་གྱི་སྡེ་སྣོད་བཞི་པར་བཞག་པ་དང༌། ཁ་ཅིག་གིས་གསུང་རབ་ཡན་ལག་བཅུ་གཉིས་པོ་ཐམས་ཅད་སྡེ་སྣོད་གསུམ་དུ་འདུ་དགོས་པ་ནི་ཐེག་པ་ཐུན་མོང་གི་དབང་དུ་བྱས་པ་ཡིན་གྱི། ཐེག་ཆེན་ལ་ནི་དེ་ཁོ་ནའི་ངེས་པ་མེད་དེ། ཟླ་བ་གྲགས་པའི་སྐྱབས་འགྲོ་བདུན་ཅུ་པ་ལས། </span><span class="tibetan-external-citations">ཉན་ཐོས་རྣམས་ཀྱི་དབང་བྱས་ནས། །སྡེ་སྣོད་གསུམ་དུ་འདོད་པ་ཡིན། །བྱང་ཆུབ་སེམས་དཔའི་གནས་སྐབས་ཀྱི། །དེར་ནི་ངེས་པ་ཡོད་མ་ཡིན།</span><span class="front-title"> །ཞེས་དང༌། </span><span class="tibetan-external-citations">བྱང་ཆུབ་སེམས་དཔའི་དབང་བྱས་པ། །སྡེ་སྣོད་བདུན་དུ་བཤད་པ་ཡིན། །བྱང་ཆུབ་སེམས་དཔའི་སྡེ་སྣོད་དང༌། །དེ་བཞིན་རིག་ཅེས་བྱ་བ་དང༌། །མདོ་སྡེ་ཆོས་མངོན་འདུལ་བ་དང༌། །ཤིན་ཏུ་རྒྱས་དང་སྐྱེས་པའི་རབས། །དེ་ལྟར་སྡེ་སྣོད་བདུན་པོ་ནི།</span><span class="front-title"> །ཞེས་གསུངས་པའི་ཕྱིར་རོ། །དེས་ན་སྔགས་ཀྱི་སྡེ་སྣོད་ལོགས་སུ་དབྱེ་བར་བཞེད་དོ། །</span></p>
			<p id="_idParaDest-399" class="tibetan-sabche1"><span class="tibetan-sabche">གཉིས་པ་སྔགས་ཀྱི་རྣམ་གཞག་བཤད་པ་ལ་གཉིས། སྤྱིར་བསྟན་པ་དང༌། བྱེ་བྲག་ཏུ་བཤད་པའོ། །དང་པོ་༼སྤྱིར་བསྟན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་དོན་རྒྱུད་ཀྱི་རང་བཞིན་སྒོམ་པའི་ཚུལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྗོད་བྱེད་རྒྱུད་ཀྱི་བཤད་ཐབས་གསུམ་དུ་འདུ། །</span></p>
			<p class="tibetan-commentary-non-indent"><span class="front-title">རྡོ་རྗེ་ཐེག་པ་དེའི་དོན་ཟབ་ཅིང་རྒྱ་ཆེ་བས་མཐའ་ཡས་ཀྱང་མདོར་བསྡུ་ན་རྒྱུད་ཀྱི་རང་བཞིན། དེའི་དོན་སྒོམ་པའི་ཚུལ། རྗོད་བྱེད་ཚིག་གི་རྒྱུད་ཀྱི་བཤད་ཐབས་ཏེ་</span><span class="front-title">རྣམ་པ་གསུམ་དུ་འདུའོ། །</span></p>
			<p id="_idParaDest-400" class="tibetan-sabche1"><span class="tibetan-sabche">གཉིས་པ་བྱེ་བྲག་ཏུ་བཤད་པ་ལ་གཉིས། རྒྱུད་ཀྱི་རང་བཞིན། བཤད་ཐབས་ཀྱི་མན་ངག་གོ། །དང་པོ་༼རྒྱུད་ཀྱི་རང་བཞིན་༽ལ་གསུམ། ཁྱད་གཞི་སྔགས་རྒྱུད་ཀྱི་རྣམ་གྲངས་བཀོད། མདོ་སྔགས་ཀྱི་ཁྱད་ཆོས་ཞིབ་པར་དབྱེ། ཁྱད་པར་ཅན་སྔགས་ཀྱི་ཚུལ་གཏན་ལ་དབབ་པའོ། །དང་པོ་༼ཁྱད་གཞི་སྔགས་རྒྱུད་ཀྱི་རྣམ་གྲངས་བཀོད་༽ལ་བཞི། ངོ་བོ། མིང་གི་རྣམ་གྲངས། རང་བཞིན། དབྱེ་བའོ། །དང་པོ་༼ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྒྱུད་ནི་སྔགས་དང་ཆོ་ག་སྟོན་བྱེད་བཅས། །</span></p>
			<p class="tibetan-commentary-non-indent"><span class="front-title">དེ་ལ་རྒྱུད་ཅེས་བྱ་བ་ནི་བརྗོད་བྱ་སྔགས་ཀྱི་ཚུལ་དང༌། དེ་སྒྲུབ་པའི་ཐབས་ཀྱི་ཆོ་ག རྗོད་བྱེད་དམ་དེའི་དོན་སྟོན་བྱེད་བཀའི་ཚོགས་ལའང་རྡོ་རྗེ་ཐེག་པའི་སྡེ་སྣོད་རྒྱུད་ཅེས་བྱའོ། །</span></p>
			<p id="_idParaDest-401" class="tibetan-sabche1"><span class="tibetan-sabche">གཉིས་པ་མིང་གི་རྣམ་གྲངས་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྣམ་གྲངས་སྔགས་ཀྱི་སྡེ་སྣོད་ཐེག་སོགས་བརྗོད། །</span></p>
			<p class="tibetan-root-text_tibetan-root-text-last-line"><span class="tibetan-root-text">འཇིག་རྟེན་པ་ཡི་རྒྱུད་ནི་འདིར་མི་བསྡུ། །</span></p>
			<p class="tibetan-commentary-non-indent"><span class="front-title">དེ་ལ་མཚན་གྱི་རྣམ་གྲངས་མང་དུ་ཡོད་དེ། སྔགས་དང་ཕྱག་རྒྱའི་སྒོ་ནས་དངོས་གྲུབ་འགྲུབ་པའི་ཕྱིར་སྔགས་ཀྱི་སྡེ་སྣོད་དང་སྔགས་ཀྱི་ཐེག་པ། ལྷ་སྔགས་བདེ་བ་ཆེན་པོའི་ཡེ་ཤེས་རྣམས་ནི་རིག་པ་ཡིན་ལ། དེ་ཉིད་ཐབས་ཟབ་མོས་འཛིན་པས་རིག་འཛིན་གྱི་སྡེ་སྣོད། ཡང་ན་སྔགས་སྤྱོད་པའི་ཆོ་གས་ཚེ་འདི་ཉིད་ལ་རིག་འཛིན་གྱི་འབྲས་བུ་འཐོབ་པར་བྱེད་པས་རིག་པ་འཛིན་པའི་ཐེག་པ། ཐབས་ཤེས་དབྱེར་མི་ཕྱེད་པའི་རྡོ་རྗེའི་ལམ་གྱིས་རྡོ་རྗེ་གསུམ་མངོན་དུ་བྱེད་པས་རྡོ་རྗེའི་ཐེག་</span><span class="front-title">པ། བྱང་ཕྱོགས་སོ་བདུན་སོགས་རྫོགས་པའི་སངས་རྒྱས་འཐོབ་པའི་རྒྱུ་ལམ་དུ་བྱེད་པས་མཚན་ཉིད་ལ་རྒྱུའི་ཐེག་པ་དང༌། གཞལ་ཡས་ཁང་དང་ལྷ་དང་དེ་དག་གི་ལོངས་སྤྱོད་སོགས་འབྲས་བུའི་རྣམ་པ་ད་ལྟ་ནས་ལམ་དུ་བྱེད་པས་སྔགས་ལ་འབྲས་བུའི་ཐེག་པ་ཞེས་བྱ་ཞིང༌། ཡང་ན་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་རྒྱུ་ཡིན་ལ་དེ་ཕ་རོལ་ཏུ་ཕྱིན་པའི་ཐེག་པས་གཙོ་བོར་སྟོན་པའི་ཕྱིར་དེ་ལ་རྒྱུའི་ཐེག་པ་དང༌། འགྱུར་བ་མེད་པའི་བདེ་བ་ཆེན་པོ་འབྲས་བུའི་ཚུལ་དུ་གནས་པས་དེ་སྔགས་ཀྱི་ཐེག་པས་གཙོ་བོར་སྟོན་པས་དེ་ལ་འབྲས་བུའི་ཐེག་པ་ཞེས་བྱ་བ་དང༌། ཕ་རོལ་ཏུ་ཕྱིན་པ་ལས་ཐབས་ཆེ་ཞིང་མང་བས་ཐབས་ཀྱི་ཐེག་པ། ཉན་ཐོས་སོགས་སྣོད་མིན་ལ་སྦ་བར་བྱ་བའི་ཕྱིར་གསང་བའི་ཐེག་པ། གཞི་ལམ་འབྲས་གསུམ་དུ་རྒྱུན་ཆགས་པས་རྒྱུད་ཅེས་བྱ་བ་ལ་སོགས་པར་བརྗོད་དོ། །</span><span class="front-title">འཇིག་རྟེན་པའི་སྔགས་དང་རྒྱུད་རྣམས་ནི་སྔགས་རྒྱུད་ཙམ་པོ་བ་ཡིན་པས་ཐེག་པ་དང་སྡེ་སྣོད་ཀྱི་ནང་འདིར་མི་བསྡུའོ། །</span></p>
			<p id="_idParaDest-402" class="tibetan-sabche1"><span class="tibetan-sabche">གསུམ་པ་རང་བཞིན་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རང་བཞིན་རིག་སྔགས་ལམ་འབྲས་གཙོ་བོར་སྟོན། །</span></p>
			<p class="tibetan-commentary-non-indent"><span class="front-title">སྔགས་ཀྱི་ཐེག་པའི་རང་བཞིན་ནི་རིག་སྔགས་ཀྱི་སྦྱོར་བའི་ལམ་དང༌། དེ་ལས་བྱུང་བའི་འབྲས་བུ་གཙོ་བོར་སྟོན་པ་ཡིན་པས་སྔགས་ཀྱིས་ལམ་སྒྲུབ་པ་ཡིན་ན་སྔགས་དང་རྒྱུད་ཀྱི་སྦྱོར་བ་ལ་བརྟེན་པས་ཁྱབ་བོ། །</span></p>
			<p id="_idParaDest-403" class="tibetan-sabche1"><span class="tibetan-sabche">བཞི་པ་དབྱེ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དབྱེ་བ་འཇིག་རྟེན་འཇིག་རྟེན་ལས་འདས་གཉིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བཏགས་དངོས་ཁྱད་ཡོད་འཇིག་རྟེན་སོ་སྐྱེས་བྱས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ངེས་འཇུག་ཁམས་གསུམ་མཆོག་སྒྲུབ་སེམས་ཀྱི་རྟེན། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཚོགས་སྦྱོར་ལམ་སྟེ་སྟོན་བྱེད་སྡེ་སྣོད་བཅས། །</span></p>
			<p class="tibetan-commentary-non-indent"><span class="front-title">སྔགས་རྒྱུད་ལ་སྤྱི་ཙམ་དུ་རྣམ་པར་དབྱེ་བ་ན། འཇིག་རྟེན་པ་དང་འཇིག་རྟེན་ལས་འདས་པའི་ཐེག་པ་གཉིས་ལས། སྔ་མ་ནི་གོ་འཕང་མི་གཡོ་བ་མ་ཡིན་པ་དང༌། ངེས་པར་འཇུག་པ་མ་ཡིན་པ་དང༌། ཡུལ་དུས་ཉི་ཚེ་བ་ཡིན་པའི་ཕྱིར་བཏགས་པ་བ་དང༌། ཕྱི་མ་ནི་དེ་ལས་ལྡོག་པའི་ཕྱིར་ཐེག་པ་དངོས་ཡིན་པའི་ཁྱད་པར་ཡོད་ཅིང༌། འཇིག་རྟེན་པའི་ཐེག་པ་ལའང་རྣམ་པ་གསུམ་སྟེ། དང་པོ་འཇིག་རྟེན་པ་ཉིད་ཀྱི་ཐེག་པ་ནི། ཕྱུགས་བདག་དང༌། དྲང་སྲོང་དང༌། ལྷ་དང༌། འབྱུང་པོ་དང༌། གསང་བ་པ་དང༌། སྔགས་མཁན་སོགས་སོ་སོ་སྐྱེ་བོས་བྱས་པ་སྟེ་འཇིག་རྟེན་པ་དངོས་སོ། །གཉིས་པ་ངེས་པ་ལ་འཇུག་པའི་འཇིག་རྟེན་པ་ནི། འདོད་པ་དང་གཟུགས་ཀྱི་རིག་པ་འཛིན་པ་</span><span class="front-title">དང༌། གཟུགས་མེད་པ་སྟེ་ཁམས་གསུམ་གྱི་མཆོག་སྔགས་ཀྱི་སྦྱོར་བས་བགྲོད་པར་བྱེད་པ་རིག་པ་འཛིན་པའི་སྡེ་སྣོད་ལས་འབྱུང་བ་རྣམས་སོ། །གསུམ་པ་སེམས་ཀྱི་རྟེན་འཇིག་རྟེན་པ་ནི། ཚོགས་ཀྱི་ལམ་དང་སྦྱོར་བའི་ལམ་སྟེ། ཕྱི་མ་གཉིས་ནི་འཇིག་རྟེན་ལས་འདས་པའི་སྡེར་ཡང་གཏོགས་ཤིང་དེ་སྟོན་བྱེད་ཀྱི་རྒྱུད་རྣམས་ཀྱང་དེའི་སྡེ་སྣོད་དུ་གཏོགས་སོ། །འཕགས་པའི་སེམས་ཅན་གྱིས་རང་དགར་བྱས་པ་ཡང་དེའི་སྡེར་གཏོགས་མོད་ཀྱི་སྡེ་སྣོད་ཅེས་ནི་མི་བྱའོ། །</span></p>
			<p id="_idParaDest-404" class="tibetan-sabche1"><span class="tibetan-sabche">གཉིས་པ་མདོ་སྔགས་ཀྱི་ཁྱད་ཆོས་ཞིབ་པར་དབྱེ་བ་ལ་གསུམ། འཕགས་ཡུལ་གྱི་སློབ་དཔོན་རྣམས་ཀྱི་བཞེད་པ་དགོད་ཅིང་དེ་དག་མདོར་དྲིལ། མདོ་རྒྱུད་ཀྱི་མུ་བཞིར་དབྱེ། བོད་ཀྱི་བཤད་ཚུལ་གྱི་གཙོ་བོ་འགོད་པའོ། །དང་པོ་༼འཕགས་ཡུལ་གྱི་སློབ་དཔོན་རྣམས་ཀྱི་བཞེད་པ་དགོད་ཅིང་དེ་དག་མདོར་དྲིལ་༽</span><span class="tibetan-sabche">ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མདོ་སྔགས་ཁྱད་པར་མཐར་ཐུག་གཉེར་བྱའི་དོན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཅིག་ཀྱང་རྨོངས་མེད་ཐབས་མང་དཀའ་བ་མེད། །</span></p>
			<p class="tibetan-root-text_tibetan-root-text-last-line"><span class="tibetan-root-text">དབང་རྣོན་དབང་བྱས་་་་། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། མདོ་དང་སྔགས་ཀྱི་ཐེག་པ་གཉིས་ཀྱི་ཁྱད་པར་གང་ཡོད་ཅེ་ན། མཐར་ཐུག་གི་འབྲས་བུ་དོན་དུ་གཉེར་བྱ་མི་གནས་པའི་མྱང་འདས་ཙམ་དུ་གཅིག་ཀྱང༌། ལམ་གྱི་འཇུག་སྒོ་དབང་བསྐུར་བ་སྔོན་དུ་སོང་བའི་སྒོ་ནས་ལྷ་སྒོམ་ཞིང་སྔགས་བཟླ་བ་ལ་སོགས་ཐབས་ཀྱི་ཆ་ལ་མ་རྨོངས་པ་དང༌། མ་རྨོངས་པ་དེ་ཡང་ཐབས་ཀྱི་སྒོ་གཅིག་ཙམ་མ་ཡིན་པར་གདུལ་བྱའི་དབང་པོའི་འཇུག་པ་དང་མཐུན་པའི་བྱ་བ་དང་སྤྱོད་པ་ལ་སོགས་པའི་རྒྱུད་སྡེའི་དབྱེ་སྒོ་མཐའ་ཡས་པའི་ཕྱིར་ཐབས་མང་བ་དང༌།</span><span class="front-title"> ཐབས་མང་བ་ཙམ་ཐེག་པ་དང་པོ་ལའང་ཡོད་དུ་ཟིན་ཀྱང་དེ་རྣམས་ནི་དཀའ་ཐུབ་དང་སྡོམ་པ་སོགས་ལམ་དཀའ་བས་བགྲོད་དགོས་པའི་ཕྱིར་ཚེགས་དང་བཅས་པ་ཡིན་ལ། ཐེག་པ་ཕྱི་མའི་ཐབས་ཆ་རྣམས་ནི་རང་ཇི་ལྟར་འདོད་པ་ལྟར་སྤྱོད་པས་བདེ་བས་བདེ་བ་འཐོབ་པར་བྱེད་པའི་ཕྱིར། ཚེགས་ཆུང་ཞིང་དཀའ་བ་མེད་པར་བགྲོད་པ་ཉིད་ཀྱི་ཕྱིར་ཁྱད་པར་དུ་འགྱུར་ལ། འོ་ན་དེ་ལྟ་བུའི་ཐབས་ལ་མ་རྨོངས་ཤིང་མང་བ་དང་དཀའ་བ་མེད་པ་དེ་ཉིད་སྟོན་པས་གདུལ་བྱ་ཐམས་ཅད་ལ་མི་སྟོན་པ་ཅི་ཡིན་སྙམ་ན། སྟོན་པ་ནི་རང་གིས་མཁྱེན་པ་རྒྱུ་མཚན་དུ་བྱས་ནས་སྟོན་པ་མ་ཡིན་གྱི་གདུལ་བྱའི་དབང་པོ་དང་མཐུན་པར་སྟོན་པ་ལ། སྔགས་བསྟན་པའི་སྣོད་དུ་རུང་བའི་གདུལ་བྱ་ནི་དབང་པོ་རྣོན་པོ་ལས་ཤིན་ཏུ་རྣོན་པོ་ཡིན་ཞིང༌། ཕ་རོལ་ཏུ་ཕྱིན་པའི་ཐེག་པ་སྟོན་པའི་སྣོད་ནི་སྔགས་ལ་ལྟོས་ཏེ་དབང་པོ་རྟུལ་པོ་ཡིན་པས་སྔགས་</span><span class="front-title">ཀྱི་གདུལ་བྱར་མི་འོས་ལ། བརྒྱུད་པ་ནས་ནི་ཐམས་ཅད་ཀྱང་སྔགས་ཀྱི་སྣོད་དུ་རུང་བ་ཤ་སྟག་སྟེ། རྣམ་འགྲེལ་ལས། </span><span class="tibetan-external-citations">བརྒྱུད་པ་ཡིས་ནི་དངོས་པོ་ལ། །འབྲེལ་ཕྱིར།</span><span class="front-title"> ཞེས་པའི་རིགས་མི་འདོར་བའི་ཕྱིར་རོ། །དེ་ལྟར་ཡང༌། ཚུལ་གསུམ་སྒྲོན་མེ་ལས། </span><span class="tibetan-external-citations">དོན་གཅིག་ན་ཡང་མ་རྨོངས་དང༌། །ཐབས་མང་དཀའ་བ་མེད་པ་དང༌། །དབང་པོ་རྣོན་པོའི་དབང་བྱས་པས། །སྔགས་ཀྱི་ཐེག་པ་ཁྱད་པར་འཕགས།</span><span class="front-title"> །ཞེས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་སློབ་དཔོན་ཛྙཱ་ན་ཤྲཱིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐབས་མཁས་བཅུ་གཅིག་ཨིནྡྲས་ཁྱད་འཕགས་བདུན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡེ་ཤེས་ཞབས་ཀྱི་སྒྲུབ་པོ་ལམ་དང་འབྲས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཤཱནྟི་པ་ཡིས་དོན་དམ་ཁྱད་མེད་ཀྱང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་བདེན་ཟབ་ཅིང་རྒྱ་ཆེ་ལ་སོགས་གསུངས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཡུལ་གཅིག་ཡུལ་ཅན་ཁྱད་པར་ཞུགས་པའང་བཞེད། །</span></p>
			<p class="tibetan-commentary-non-indent"><span class="front-title">གཞན་ཡང་སློབ་དཔོན་ཛྙཱ་ན་ཤྲཱིས། </span><span class="tibetan-external-citations">དམིགས་པ་བླ་ན་མེད་པ་ལ་དམིགས་པའི་ཐབས་དང༌། སྒྲུབ་པ་བླ་ན་མེད་པ་དང༌། ཡེ་ཤེས་བླ་ན་མེད་པ་དང༌། བརྩོན་འགྲུས་བླ་ན་མེད་པ་དང༌། གདུལ་བྱ་མ་ལུས་པ་རྗེས་སུ་འཛིན་པར་ནུས་པ་དང༌། ཉོན་མོངས་པ་བྱིན་གྱིས་རློབ་པ་དང༌། བྱིན་གྱིས་བརླབ་པ་མྱུར་བ་དང༌། མྱུར་དུ་འབྱུང་བ་དང༌། ཉོན་མོངས་པ་སྤོང་བ་དང༌། བསམ་པ་བླ་ན་མེད་པ་དང༌། སྤྱོད་པ་བླ་ན་མེད་པའི་ཐབས་མཁས་པ་སྟེ། དེ་ལྟར་ཐབས་མཁས་པ་ཉིད་རྣམ་པ་བཅུ་གཅིག་གིས་ཁྱད་པར་དུ་འཕགས་སོ། </span><span class="front-title">།ཞེས་གསུངས་པ་དང༌། ཨིནྡྲ་བྷཱུ་ཏིས། བླ་མ་དང༌། སྣོད་དང༌། ཆོ་ག་དང༌། ལས་དང༌། དམ་ཚིག་དང༌། ལྟ་བ་དང༌། སྤྱོད་པའི་ཁྱད་པར་ཏེ་བདུན་གྱིས་འཕགས་པར་བཞེད་ཅིང༌། སློབ་དཔོན་སངས་རྒྱས་ཡེ་ཤེས་ཞབས་ཀྱིས། </span><span class="tibetan-external-citations">སྔགས་ཀྱི་ཐེག་པ་ནི་རྣམ་པ་གསུམ་གྱིས་ཐུན་མོང་མ་ཡིན་ཏེ། འདི་</span><span class="tibetan-external-citations">ལྟར་སྒྲུབ་པ་པོ་དང༌། ལམ་དང༌། འབྲས་བུ་གསུམ་མོ།</span><span class="front-title"> །ཞེས་བཞེད། ཡང་སློབ་དཔོན་ཤཱནྟི་པས། ཕ་རོལ་ཏུ་ཕྱིན་པ་དང་སྔགས་ཀྱི་ཐེག་པ་ལ་དོན་དམ་པའི་བདེན་པ་ལ་ཁྱད་པར་མེད་ཀྱང་ཀུན་རྫོབ་བདེན་པ་ཟབ་ཅིང་རྒྱ་ཆེ་བའི་ཁྱད་པར་ལ་ཁྱད་པར་ཡོད་དེ། </span><span class="tibetan-external-citations">ཇི་ལྟར་སྣང་བའི་དམིགས་པ་རྣམས་ལྷར་སྒོམ་པས་དམིགས་པ་རྒྱ་ཆེ་བ་དང༌། དུས་གསུམ་སངས་རྒྱས་ཀྱིས་བསྟན་པའི་དམ་ཚིག་རྣམས་ཡིད་བཞིན་དུ་བཟུང་བས་བྱིན་རླབས་ཁྱད་པར་ཅན་སྐྱེ་བར་འགྱུར་བའི་ཕྱིར་གྲོགས་རྒྱ་ཆེ་བ་དང༌། སངས་རྒྱས་བྱང་སེམས་རྣམས་འགྲོ་བའི་དོན་ལ་སྤྱོད་པ་དང༌། ཞིང་ཡོངས་སུ་དག་པར་བྱིན་གྱིས་རློབ་པ་ལྟར་རྗེས་སུ་སྐྱེས་པའི་སྤྱོད་པ་རྒྱ་ཆེ་བ་སྟེ། འདི་གསུམ་དབུ་མ་པ་དང་སེམས་ཙམ་པ་དང་ཉན་རང་ལ་མེད་པས་གྲངས་མེད་གསུམ་དང་བཞིས་འཚང་རྒྱ་ལ། སྔགས་ལ་ཡོད་པས་དུས་ཅུང་ཟད་ཀྱིས་འཚང་རྒྱ་བས་ཁྱད་པར་ཆེའོ།</span><span class="front-title"> །</span><span class="front-title">ཞེས་པ་ལ་སོགས་པ་གསུངས། ཡང་ཇོ་བོ་རྗེའི་དམ་ཚིག་ཐམས་ཅད་བསྡུས་པ་ལས། </span><span class="tibetan-external-citations">ཐེག་པ་ཆེན་པོའི་ཡང་ཆེན་པོ་འདི་འོག་མ་རྣམས་ལས་ཁྱད་པར་དུ་འཕགས་ཏེ། ཇི་ལྟར་ཞེ་ན་འདི་སྐད་དུ། འཕགས་པ་ཀླུ་སྒྲུབ་ཀྱི་ཞལ་སྔ་ནས་ཐམས་ཅད་ཆོས་ཀྱི་སྐུར་རྟོགས་པས་ཀུན་ཏུ་བཟང་པོའི་རྒྱས་ཐེབ་པ་དང༌། འཇིག་རྟེན་གྱི་ལྷ་ཆེན་པོ་དམ་ཚིག་ཅན་འཁོར་དང་བཅས་པས་བཀུར་གནས་བྱེད་པས་བྱིན་གྱིས་བརླབས་པ་དང་ལྡན་པ་དང༌། དུས་གསུམ་སངས་རྒྱས་སྲས་དང་བཅས་པས་ཐུགས་ལ་དགོངས་ཤིང་བྱིན་གྱིས་བརླབས་པས་དངོས་གྲུབ་མྱུར་བ་དང༌། བདེ་བར་གཤེགས་པ་རྣམས་དང་སྤྱོད་ཡུལ་གཅིག་པས་འཁོར་བ་དང་ངན་སོང་གི་འཇིགས་པ་དང་བྲལ་ཞིང་དབུགས་ཕྱིན་པ་དང༌། རྡོ་རྗེ་བྱང་ཆུབ་ཀྱི་སེམས་དང་ལྡན་ཞིང་སྐུ་དང་གསུང་དང་ཐུགས་མི་ཕྱེད་པས་བར་དུ་གཅོད་པ་གང་ཡང་མེད་པ་དང༌། ཕྱི་ནང་ཐམས་ཅད་རང་བཞིན་གྱིས་རྣམ་པར་དག་པར་ཡིད་ཆེས་པས་དམ་ཚིག་ཉམས་པར་མི་འགྱུར་བ་དང༌། གལ་ཏེ་ཉམས་ནའང་རང་བཞིན་གྱིས་སྐོང་བར་འགྱུར་བའི་ཁྱད་པར་རོ།</span><span class="front-title"> །ཞེས་རྣམ་པ་བདུན་གྱིས་ཁྱད་པར་དུ་བྱས་པར་གསུངས་སོ། །སྤྱིར་ཡུལ་སྤྲོས་བྲལ་ཙམ་ནི་ཕར་ཕྱིན་དང་སྔགས་སུ་ཁྱད་པར་མེད་པ་གཅིག་ལ་ཡུལ་ཅན་བདེ་བ་ཆེན་</span><span class="front-title">པོས་ཐབས་བྱས་པའི་ཆ་ནས་ཁྱད་པར་ཞུགས་པ་ཕལ་ཆེར་བཞེད་ལ། གཞན་ཡང་སློབ་དཔོན་རྣམས་ཀྱི་བཞེད་པའི་ཁྱད་པར་གྱི་རྣམ་གྲངས་མང་དུ་སྣང་ངོ༌། །</span></p>
			<p class="tibetan-root-text_tibetan-root-text-first-line"><span class="tibetan-root-text">གདུལ་བྱ་མཚན་ཉིད་གསུམ་ལྡན་ཐབས་གསུམ་ལམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཟུང་འཇུག་འབྲས་བུའི་ཁྱད་པར་མདོ་རུ་དྲིལ། །</span></p>
			<p class="tibetan-commentary-non-indent"><span class="front-title">དེ་ལྟར་བཞེད་པའི་རྣམ་གྲངས་གང་གི་རྗེས་སུ་འབྲང་ཡང་རུང་བ་ཤ་སྟག་ཡིན་མོད། འཇིགས་བྲལ་གྱི་སློབ་དཔོན་ཕྲིན་ལས་ཞབས་སོགས་ཀྱིས་མདོར་དྲིལ་བའི་དབང་དུ་བྱས་ན་གསུམ། དང་པོ་གདུལ་བྱ་གང་ཟག་གི་ཁྱད་པར་ནི། འབྲས་བུ་མྱུར་དུ་འགྲུབ་པའི་ལམ་ལ་འཇུག་པས་དབང་པོ་རྣོ་བ་དང༌། གང་ཡང་རུང་བའི་དབང་གིས་རྒྱུད་སྨིན་པར་བྱས་པ་དང༌། རྩ་བ་དང་ཡན་ལག་གི་ལྟུང་བ་སྤོང་བའི་དམ་ཚིག་</span><span class="front-title">བསྲུང་བ་སྟེ། སྔགས་ཀྱི་གདུལ་བྱ་ནི་མཚན་ཉིད་དེ་གསུམ་དང་ངེས་པར་ལྡན་དགོས་ལ་ཅིག་ཤོས་ལ་དེ་ལྟར་མི་དགོས་པ་ནི་གང་ཟག་གི་ཁྱད་པར་རོ། །གཉིས་པ་བགྲོད་བྱ་ལམ་གྱི་ཁྱད་པར་ལ་གསུམ་སྟེ། ཐབས་ཤིན་ཏུ་མང་བ། ཐབས་ལ་མ་རྨོངས་པ། ཐབས་དཀའ་བ་མེད་པའོ། །དང་པོ་ནི། བྱང་ཆུབ་ཀྱི་སེམས་དང་ཕྱིན་དྲུག་སོགས་ཕར་ཕྱིན་ཐེག་པར་གང་བཤད་པའི་ཐབས་ཀྱི་རིམ་པ་རྣམས་མི་སྤོང་བའི་སྟེང་དུ། དེ་རྣམས་ལས་ཆེས་མང་ཞིང་ཟབ་པ་རྒྱུད་སྡེ་བཞི་དང་འབྲེལ་བའི་ཐབས་ལྷའི་རྣལ་འབྱོར་མཐའ་ཡས་པའི་བསྙེན་པ་དང༌། སྒྲུབ་པ་དང༌། ལས་སྦྱོར་དང༌། མ་གྲུབ་ན་སྤོགས་ཆོག་དང༌། གྲུབ་པ་བོགས་འབྱིན་གྱི་སྒོ་ནས་དངོས་གྲུབ་བསམ་གྱིས་མི་ཁྱབ་པའི་སྒྲུབ་ཚུལ་གསུངས་པ་ལ་སོགས་པའོ། །གཉིས་པ་ཐབས་ལ་མ་རྨོངས་པ་ནི། ཐབས་དེ་དག་ཀྱང་མི་གསལ་བ་མ་ཡིན་པར་གནས་གང་དུ་</span><span class="front-title">བསྙེན་པ་དང༌། གང་ཟག་གང་གིས་བསྙེན་པ་དང༌། ཚུལ་ཇི་ལྟར་བསྙེན་པ་དང༌། བཟླས་པ་དང༌། གཏོར་མ་དང༌། སྦྱིན་སྲེག་ལ་སོགས་པ་ཞིབ་མོར་ཕྱེ་སྟེ་ཤིན་ཏུ་གསལ་བར་བཤད་པས་སོ། །གསུམ་པ་ཐབས་དཀའ་བ་མེད་པ་ནི། མདོ་ལས་བསྐལ་པ་གྲངས་མེད་གསུམ་ལ་སོགས་པས་འགྲུབ་པ་ལ་འདིར་ཚེ་གཅིག་ལ་སོགས་པས་འགྲུབ་པའི་ཕྱིར་རོ། །གསུམ་པ་འཐོབ་བྱ་འབྲས་བུའི་ཁྱད་པར་ནི། དངོས་རྒྱུ་ལ་བཟང་ངན་གྱི་ཁྱད་བྱུང་བ་བཞིན་དངོས་འབྲས་ལའང་ཁྱད་པར་ཡོད་དེ། ཕར་ཕྱིན་ཐེག་པའི་སློབ་ལམ་མཐར་ཐུག་ལས་རང་རྒྱུད་ལ་འབྱུང་བའི་སྔགས་ཀྱི་སློབ་ལམ་ཞིག་ངེས་པར་སྐྱེ་བས་དེའི་དངོས་འབྲས་མཐར་ཐུག་ནི་རྫོགས་པའི་སངས་རྒྱས་མ་ཡིན་ལ། སྔགས་ཀྱི་སློབ་ལམ་ཐམས་ཅད་མཐར་ཐུག་པ་ལས་འབྲས་བུ་རྫོགས་པའི་སངས་རྒྱས་དངོས་སུ་སྐྱེ་བས་ན། རྫོགས་པའི་སངས་རྒྱས་དངོས་ནི་</span><span class="front-title">སྔགས་ཀྱི་སློབ་ལམ་མཐར་ཐུག་གི་དངོས་འབྲས་ཡིན་པ་ལས་གཞན་གྱི་མ་ཡིན་ཏེ། སྔགས་ཀྱི་མི་སློབ་པའི་ཟུང་འཇུག་མཐར་ཐུག་ཡིན་པའི་ཕྱིར་རོ། །ཞེས་ཁྱད་པར་མདོ་རུ་དྲིལ་ནས་འཆད་དོ། །</span></p>
			<p id="_idParaDest-405" class="tibetan-sabche1"><span class="tibetan-sabche">གཉིས་པ་མདོ་རྒྱུད་ཀྱི་མུ་བཞིར་དབྱེ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མདོ་རྒྱུད་གཉིས་ཀ་ཡིན་མིན་མུ་བཞི་ལས། །</span></p>
			<p class="tibetan-root-text_tibetan-root-text-last-line"><span class="tibetan-root-text">འབྲས་བུ་ལམ་བྱེད་སྔགས་ཀྱི་སྡེ་སྣོད་ནི། །</span></p>
			<p class="tibetan-commentary-non-indent"><span class="front-title">སྤྱིར་མདོ་དང༌། རྒྱུད་དང༌། དེ་གཉིས་ཀ་ཡིན་པ་དང༌། གཉིས་ཀ་མ་ཡིན་པའི་མུ་བཞིར་དབྱེར་ཡོད་དེ། དེ་ལ་མདོ་ནི་གཅིག་ལས་འཕྲོས་པ་ལ་སོགས་པ་ཕལ་ཆེར་དག་གོ། །རྒྱུད་ནི་མཁའ་ལྡིང་གི་སྦྱོར་བ་ལ་སོགས་པའོ། །མདོ་ཡང་ཡིན་ལ་རྒྱུད་</span><span class="front-title">ཀྱང་ཡིན་པ་ནི། སྔགས་ཀྱི་སྡེ་སྣོད་རྣམས་སོ། །གཉིས་ཀ་མ་ཡིན་པ་ནི་རྟོག་གེ་ལ་སོགས་པའོ། །དེ་དག་ལས་ལྷའི་རྣལ་འབྱོར་གྱི་ཁྱད་པར་དུ་བྱས་པས་འབྲས་བུ་ལམ་དུ་བྱེད་པ་ཞེས་བྱ་བ་སྔགས་ཀྱི་སྡེ་སྣོད་ནི་ཁྱད་ཆོས་སྨོས་པའི་ཡུལ་ཉིད་དུ་གཟུང་བར་བྱའོ། །ཞེས་ཞར་ལས་འཕྲོས་པའོ། །</span></p>
			<p id="_idParaDest-406" class="tibetan-sabche1"><span class="tibetan-sabche">གསུམ་པ་བོད་ཀྱི་བཤད་ཚུལ་གྱི་གཙོ་བོ་སྨོས་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དུས་དང་རྒྱུ་ལྔས་མྱུར་ཞིང་བདེ་བ་བཞི། །</span></p>
			<p class="tibetan-root-text_tibetan-root-text-last-line"><span class="tibetan-root-text">བསླབ་གསུམ་སྤྱོད་ཡུལ་ཐབས་ལ་མཁས་པས་འཕགས། །</span></p>
			<p class="tibetan-commentary-non-indent"><span class="front-title">བོད་ཀྱི་སློབ་དཔོན་རྣམས་ཀྱིས་མདོ་སྔགས་ཁྱད་པར་མང་ཉུང་ཇི་སྙེད་ཅིག་གསུངས་པ་ཐམས་ཅད་ཀྱི་གཙོ་བོ་གྲུབ་ཆེན་བུདྡྷ་གུཔྟའི་ཞལ་ལུང་ཇོ་ནང་རྗེ་བཙུན་ཆེན་པོས། </span><span class="tibetan-external-citations">མྱུར་བ་དང༌། བདེ་བ་དང༌། ཐབས་ལ་མཁས་པས་ཁྱད་པར་འཕགས་པར་གསུངས་ཏེ།</span><span class="front-title"> དེའང་མྱུར་བ་ནི། དུས་སྐྱེ་བ་འདིའམ་སྐྱེ་བ་བདུན་ལ་སོགས་པར་བྱང་ཆུབ་ཐོབ་པ་དང༌། རྒྱུ་ལྔ་ཡིས་མྱུར་ཏེ། ཆོ་གའི་ཁྱད་པར་གྱིས་ལྷ་རྣམས་དངོས་སུ་མཆོད་པ་ལེན་པས་ཡོངས་སུ་སྤྱད་པ་ལས་བྱུང་བའི་བསོད་ནམས་ཡོད་པ་དང༌། སྔགས་ཀྱི་མཐུས་ཆུ་ཐིགས་པ་གཅིག་ལའང་གངྒཱའི་བྱེ་སྙེད་ཀྱི་བསོད་ནམས་འབྱུང་བ་དང༌། ལས་དང་པོ་བས་མ་དག་པའི་སྣང་བ་འགོག་པའི་ཞིང་སྦྱོང་བའི་ཏིང་ངེ་འཛིན་མངོན་དུ་བྱེད་པ་དང༌། སྔགས་སམ་ཏིང་ངེ་འཛིན་གྱི་ཁྱད་པར་རེ་རེས་ཀྱང་སེམས་ཅན་རྣམས་སྨིན་པའི་རྒྱུ་ཁྱད་པར་ཅན་འདི་དག་ཐེག་པ་ལ་ཞུགས་པ་ཙམ་ལའང་ཡོད་པ་དང༌། ཏིང་ངེ་འཛིན་གྱི་སྤྱོད་ཡུལ་གྱི་གཟུགས་བདེན་པ་གཉིས་ཀའི་ཚུལ་གྱིས་འབྲས་བུའི་རྣམ་པ་ལ་དམིགས་པའི་ཤེས་རབ་རྣམས་དང་པོ་དང་ཐ་མའི་བར་དུ་</span><span class="front-title">ཡོད་པས་སོ། །བདེ་བ་ནི་ལུས་སེམས་ལ་ཚོར་བ་རྩུབ་མོ་མེད་པ་སྟེ། དེའང་བཞི་སྟེ། འདི་ལ་སྐལ་བ་དྲུག་དང་ལྡན་པའི་ལུས་ཀྱང་གྲུབ་པ་དང༌། རྫུ་འཕྲུལ་དང་ཏིང་ངེ་འཛིན་མང་པོ་ཐོབ་པ་དང༌། སྔགས་ཀྱི་མཐུས་སངས་རྒྱས་རྣམས་མངོན་སུམ་དུ་བཞུགས་པ་དང༌། སྔགས་དང་རྒྱུད་ཀྱི་སྦྱོར་བས་འགྲོ་བའི་བསམ་པ་ཐམས་ཅད་སྒྲུབ་པར་བྱེད་པས་སོ། །ཐབས་ལ་མཁས་པ་ནི། བསླབ་པ་གསུམ་དང༌། སྤྱོད་ཡུལ་ལ་འཇུག་པ་སྟེ། དེའང་རིག་པ་འཛིན་པ་རྣམས་དང་ཚུལ་ཁྲིམས་མཉམ་པས་ལྷ་དགེས་པ་དང༌། སྤྱོད་ཡུལ་ཁྱད་པར་ཅན་དང་འབྲེལ་བའི་ཏིང་ངེ་འཛིན་དང༌། ཤེས་རབ་དང༌། གཞན་ཡང་དེ་དག་ཐུན་མོང་དང་ཐུན་མིན། ཟབ་པ་དང་རྒྱ་ཆེ་བས་ཁྱད་པར་དུ་བྱས་པ་དང༌། སྤྱོད་ཡུལ་ཐམས་ཅད་དུ་ལྷ་དང་སྔགས་ཀྱི་ཐབས་ལ་མཁས་པས་འཇུག་པའི་ཕྱིར་ཁྱད་པར་དུ་འཕགས་པར་གསུངས་སོ། །</span></p>
			<p id="_idParaDest-407" class="tibetan-sabche1"><span class="tibetan-sabche">གསུམ་པ་ཁྱད་པར་ཅན་སྔགས་ཀྱི་ཚུལ་གཏན་ལ་དབབ་པ་ལ་བཞི། སྔགས་ཀྱི་ངོ་བོ་ངོས་བཟུང༌། ངེས་ཚིག་སྒྲ་ཡིས་བཤད། སྔགས་རྒྱུད་ཀྱི་དབྱེ་སྒོ་སྤྱིར་བསྟན། རྒྱུད་སྡེ་བཞིའི་རྣམ་གཞག་བྱེ་བྲག་ཏུ་བཤད་པའོ། །དང་པོ་༼སྔགས་ཀྱི་ངོ་བོ་ངོས་བཟུང་བ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ངོ་བོ་སྟོང་ཉིད་སྙིང་རྗེ་ཟུང་དུ་འཇུག །</span></p>
			<p class="tibetan-commentary-non-indent"><span class="front-title">སྔགས་ཀྱི་ངོ་བོ་ཤེས་རབ་སྟོང་པ་ཉིད་དང་ཐབས་སྙིང་རྗེ་ཆེན་པོ་ཟུང་དུ་འཇུག་པ་སྟེ། དུས་འཁོར་རྩ་རྒྱུད་ལས། </span><span class="tibetan-external-citations">ལུས་ངག་སེམས་ཀྱི་ཁམས་རྣམས་ནི། །གང་ཕྱིར་</span><span class="tibetan-external-citations">སྐྱོབ་པར་གྱུར་དེའི་ཕྱིར། །སྔགས་དོན་སྔགས་ཀྱི་སྒྲ་ཡིས་ནི། །སྟོང་ཉིད་ཡེ་ཤེས་འགྱུར་མེད་དེ། །བསོད་ནམས་ཡེ་ཤེས་ལས་བྱུང་སྔགས། །སྟོང་ཉིད་སྙིང་རྗེའི་བདག་ཉིད་ཅན།</span><span class="front-title"> །ཞེས་སོ། །</span></p>
			<p id="_idParaDest-408" class="tibetan-sabche1"><span class="tibetan-sabche">གཉིས་པ་ངེས་ཚིག་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ངེས་ཚིག་ཡིད་ནི་མཚན་རྟོག་དག་ལས་སྐྱོབ། །</span></p>
			<p class="tibetan-commentary-non-indent"><span class="front-title">ངེས་ཚིག་ནི། མནྟྲའི་སྒྲ་ཡི་གེ་ཕྱིས་བསྣན་གྱི་དབང་དུ་བྱས་ན། མན་ཡིད་དང༌། ཏྲ་ཡ་སྐྱོབ་པ་སྟེ་ཡིད་མཚན་རྟོག་ལས་སྐྱོབ་པས་སྔགས་སུ་བཤད་པ་དང༌། སྒྲ་ཐད་སོར་བསྒྱུར་བའི་དབང་དུ་བྱས་ན། གསང་སྟེ་བརྗོད་པ་ལ་འཇུག་པས་གསང་ཞིང་སྦས་པས་འགྲུབ་པའམ་སྣོད་མིན་གྱི་སྤྱོད་ཡུལ་མ་ཡིན་པས་གསང་བའི་སྔགས་སུ་བཤད་པ་སྟེ། འདུས་པའི་རྒྱུད་ཕྱི་མ་ལས། </span><span class="tibetan-external-citations">དབང་པོ་དང་ནི་ཡུལ་རྣམས་ཀྱི། །རྐྱེན་</span><span class="tibetan-external-citations">གྱིས་གང་དང་གང་བྱུང་ཡིད། །ཡིད་དེ་མན་ཞེས་བྱ་བར་བཤད། །ཏྲ་ནི་སྐྱོབ་པར་བྱེད་པའི་དོན། །འཇིག་རྟེན་སྤྱོད་ལས་རྣམ་གྲོལ་བར། །གང་བཤད་དམ་ཚིག་སྡོམ་པ་སྟེ། །རྡོ་རྗེ་ཀུན་གྱི་བསྲུང་བ་ནི། །སྔགས་ཀྱི་སྤྱོད་པ་ཞེས་བཤད་དོ།</span><span class="front-title"> །ཞེས་དང༌། སློབ་དཔོན་ཤྲདྡྷཱའི་བླ་མེད་ཀྱི་རྒྱུད་དོན་ལ་འཇུག་པ་ལས། </span><span class="tibetan-external-citations">དེ་དག་ཀྱང་གསང་ཞིང་སྦས་པས་འགྲུབ་ལ། སྣོད་མ་ཡིན་པ་རྣམས་ཀྱི་སྤྱོད་ཡུལ་མ་ཡིན་པས་གསང་བའོ།</span><span class="front-title"> །ཞེས་བཤད་པ་ལྟར་རོ། །</span></p>
			<p id="_idParaDest-409" class="tibetan-sabche1"><span class="tibetan-sabche">གསུམ་པ་སྔགས་རྒྱུད་ཀྱི་དབྱེ་སྒོ་སྤྱིར་བསྟན་པ་ལ་གཉིས། སྔགས་ཀྱི་ཚུལ་དང༌། རྒྱུད་ཀྱི་དབྱེ་བའོ། །དང་པོ་༼སྔགས་ཀྱི་ཚུལ་༽ལ་གཉིས། དངོས་དང༌། ཞར་བྱུང་སྔགས་རྒྱུད་ཀྱི་དབྱེ་བ་སྨོས་པའོ། །དང་པོ་</span><span class="tibetan-sabche">༼དངོས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མཆོག་དམན་ཡན་ལག་ཚུལ་གསུམ་ངོ་བོ་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བདེ་ཆེན་ལྷ་ཡི་སྙེམས་པ་སྔགས་སྦྱོར་བཅས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡང་ན་གཏན་དང་ཆ་ཤས་ཁྱད་པར་གྱུར། །</span></p>
			<p class="tibetan-root-text_tibetan-root-text-last-line"><span class="tibetan-root-text">བདེ་དང་ཕལ་ཆེར་འགའ་ཞིག་ཅུང་ཟད་བདེ། །</span></p>
			<p class="tibetan-commentary-non-indent"><span class="front-title">དེ་ལ་སྔགས་ཀྱི་ཚུལ་ནི་གསུམ། མཆོག་དང་དམན་པ་དང་ཡན་ལག་གི་ཚུལ་ལོ། །དེ་གསུམ་གྱི་ངོ་བོ་ནི་རིམ་པ་བཞིན། བདེ་བ་ཆེན་པོ་དང༌། ལྷའི་སྙེམས་པ་དང༌། སྔགས་དང་སྦྱོར་བ་ཙམ་དང་བཅས་པའོ། །དེ་དག་གི་མཚན་གཞི་ནི་རྫོགས་རིམ།</span><span class="front-title"> བསྐྱེད་རིམ། ལས་ཕྲ་མོ་སྒྲུབ་པའི་ཐབས་རྣམས་སོ། །དེའང་དང་པོ་གཉིས་ནི་སྔགས་ཀྱི་ཐེག་པ་དང་རིག་པ་འཛིན་པའི་ཚུལ་ལམ་སྡོམ་པ་དང་འབྲེལ་བས་དངོས་ཡིན་ལ། ཕྱི་མ་ནི་སྔགས་པ་ཞེས་པ་ཙམ་མོ། །ཡང་ན་སྔགས་ཀྱི་ཚུལ་བདུན་དུའང་བཤད་དེ། གཏན་དུ་བའི་ལམ་དང༌། ཆ་ཤས་ཅན་དང༌། ཁྱད་པར་དུ་གྱུར་པ་དང༌། དང་པོར་བདེ་བ་དང༌། ཕལ་ཆེར་བདེ་ཆེན་གྱི་ཚུལ་དང༌། འགའ་ཞིག་བདེ་ཆེན་དང༌། ཅུང་ཟད་བདེ་ཆེན་གྱི་ཚུལ་ལོ། །འདིར་ཐམས་ཅད་བདེ་ཆེན་ཞེས་བྱ་བ་ཡོད་མོད་ཀྱི། དེ་ནི་གཏན་དུ་བའི་ལམ་ཉིད་དུ་འགྱུར་བས་ཟུར་དུ་དབྱེ་མི་དགོས་སོ། །</span></p>
			<p id="_idParaDest-410" class="tibetan-sabche1"><span class="tibetan-sabche">གཉིས་པ་༼ཞར་བྱུང་སྔགས་རྒྱུད་ཀྱི་དབྱེ་བ་སྨོས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གསང་སྔགས་བདེ་ཆེན་ཡེ་ཤེས་སྔགས་ཡིན་ཏེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་སྦྱོར་ལས་དང་དངོས་གྲུབ་རྒྱུད་དུ་བཞག །</span></p>
			<p class="tibetan-root-text_tibetan-root-text-last-line"><span class="tibetan-root-text">བརྗོད་བྱ་རྗོད་བྱེད་གཉིས་ཀའང་རྒྱུད་ཅེས་གྲགས། །</span></p>
			<p class="tibetan-commentary-non-indent"><span class="front-title">དེ་ལ་སྔགས་དང་རྒྱུད་ཐ་དད་དུ་ཇི་ལྟར་ངོས་བཟུང་ན། གསང་སྔགས་རྣམས་དང་བདེ་བ་ཆེན་པོའི་ཡེ་ཤེས་ནི་སྔགས་ཞེས་བྱ་ལ། དེའི་སྦྱོར་བ་སྟེ་ལས་དང་དངོས་གྲུབ་ཀྱི་ཚོགས་ནི་རྒྱུད་ཅེས་གྲགས་པ་ཡིན་ཅིང༌། ཡང་བརྗོད་བྱ་གཞི་ལམ་འབྲས་བུའི་རྒྱུད་རྣམས་དང༌། རྗོད་བྱེད་དེ་སྟོན་བྱེད་ཀྱི་སྡེ་སྣོད་གཉིས་ཀའང་རྒྱུད་ཅེས་གྲགས་པས་སྔགས་དང་རྒྱུད་ཀྱི་དབྱེ་བ་མི་བྱེད་པའི་སྐབས་ཀྱང་ཡོད་དོ། །</span></p>
			<p id="_idParaDest-411" class="tibetan-sabche1"><span class="tibetan-sabche">གཉིས་པ་རྒྱུད་ཀྱི་དབྱེ་བ་བསྟན་པ་ལ་གཉིས། དབྱེ་བའི་རྣམ་གྲངས་སྤྱིར་</span><span class="tibetan-sabche">བསྟན། རྒྱུད་སྡེ་བཞིར་དབྱེ་བའི་རྒྱུ་མཚན་བྱེ་བྲག་ཏུ་བཤད་པའོ། །དང་པོ་༼དབྱེ་བའི་རྣམ་གྲངས་སྤྱིར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཕྱི་ནང་གཉིས་དང་བྱ་སྤྱོད་རྣལ་འབྱོར་གསུམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བཞི་དང་ལྔ་དང་དྲུག་སོགས་དབྱེ་ཚུལ་མང༌། །</span></p>
			<p class="tibetan-commentary-non-indent"><span class="front-title">གསང་སྔགས་ཀྱི་རྒྱུད་ལ་རྣམ་པར་དབྱེ་བ་ཇི་ཙམ་ཡོད་སྙམ་ན། ཕྱི་ནང་གཉིས་སུ་དབྱེ་བ་ནས། བདུན་གྱི་བར་དབྱེ་བའི་ཚུལ་བཤད་དེ། དང་པོ་གཉིས་སུ་དབྱེ་བ་ནི། རྡོ་རྗེ་སྙིང་པོ་རྒྱན་གྱི་རྒྱུད་ལས། </span><span class="tibetan-external-citations">ཕྱི་ནང་དབྱེ་བ་ཤེས་པ་ཡིས། །རྒྱུད་ཀྱི་དབྱེ་བ་ཤེས་</span><span class="tibetan-external-citations">པར་བྱ།</span><span class="front-title"> །ཞེས་དང༌། སློབ་དཔོན་ཨ་བྷ་ཡས། </span><span class="tibetan-external-citations">རྡོ་རྗེ་འཆང་གི་ཕྱི་ནང་རྒྱུད་སྡེ་བཞིན། །རིམ་པར་བརྒྱུད་པ་སྙིང་ལ་གཟུང་བར་མཛོད། །དཀྱིལ་འཁོར་ལ་སོགས་ཆོ་ག་ནི། །སྟོན་པས་རྒྱུད་སྡེ་གཉིས་སུ་སྤྲོས།</span><span class="front-title"> །ཞེས་ཕྱི་ནང་གི་རྒྱུད་སྡེ་གཉིས་སུ་གསུངས་པའི་ཕྱིའི་རྒྱུད་ནི་བྱ་སྤྱོད་དང༌། ནང་གི་རྒྱུད་ནི་རྣལ་འབྱོར་དང་རྣལ་འབྱོར་བླ་མེད་ལ་བཞེད་པ་མན་སྙེ་ལས་གསལ་ལོ། །ཡང་སློབ་དཔོན་སངས་རྒྱས་གསང་བས། བྱ་བའི་རྒྱུད་དང༌། རྣལ་འབྱོར་གྱི་རྒྱུད་གཉིས་སུ་དབྱེ་བར་གསུངས་ཏེ། དེ་ཡང་དམ་ཚིག་གསུམ་བཀོད་ནས་རྣམ་སྣང་མངོན་བྱང་གི་བར་ལ་བྱ་རྒྱུད་དང་དེ་ཉིད་འདུས་པ་ནས་གསང་བ་འདུས་པའི་བར་ལ་རྣལ་འབྱོར་གྱི་རྒྱུད་དུ་བཞེད་ཅིང་དེ་དག་ལ་ཕྱི་ནང་གི་ཐ་སྙད་ཀྱང་འཇོག་སྟེ། དེ་ཉིད་ཀྱིས། </span><span class="tibetan-external-citations">ཕྱི་དང་ནང་གི་ཏནྟྲ་སྡེ་གཉིས་བཤད།</span><span class="front-title"> །ཅེས་གསུངས་པས་སོ། །འདི་གཉིས་ཀྱི་ཁྱད་པར་ལའང་བོད་ཀྱི་མཁས་པ་ཁ་ཅིགསྟོན་པ། གནས། འཁོར། མཆོད་རྫས། ལམ། དེ་ཁོ་ན་ཉིད་དྲུག་</span><span class="front-title">གིས་དབྱེ་བར་བཞེད་དོ། །དབྱེ་བ་འདིའི་དགོངས་པ་ནི་སྤྱོད་རྒྱུད་མན་ཆད་དུ་ཁྲུས་སོགས་ཕྱི་ལུས་ངག་གི་ལས་གཙོ་བོར་གསུངས་པས་ཕྱིའི་རྒྱུད་དང༌། རྣལ་འབྱོར་རྒྱུད་ཡན་དུ་ཏིང་ངེ་འཛིན་སོགས་ནང་སེམས་ཀྱི་ལས་གཙོ་བོར་གསུངས་པས་ནང་གི་རྒྱུད་དུ་བསྡུས་ཏེ་གཉིས་སུ་མཛད་པ་ཡིན་ནོ། །</span></p>
			<p class="tibetan-regular-indented"><span class="front-title">གསུམ་དུ་དབྱེ་བ་ནི། རྡོ་རྗེ་སྙིང་རྒྱན་ལས། </span><span class="tibetan-external-citations">བྱ་དང་གཉིས་ཀ་རྣལ་འབྱོར་རྒྱུད། །དགོངས་གསུངས་རྣམས་ནི་དེ་ལྟ་མིན།</span><span class="front-title"> །ཅེས་བྱ་བའི་རྒྱུད། གཉིས་ཀའམ་སྤྱོད་པའི་རྒྱུད། རྣལ་འབྱོར་གྱི་རྒྱུད་གསུམ་དུ་དབྱེ་བར་སློབ་དཔོན་སངས་རྒྱས་གསང་བ། སྒེག་པའི་རྡོ་རྗེ། ཀུན་སྙིང་རྣམས་ཀྱིས་བཤད་ལ། དགོངས་པ་ནི་རྣལ་འབྱོར་དང་རྣལ་འབྱོར་ཆེན་པོ་གཉིས་ཀ་ནང་སེམས་ཀྱི་ཏིང་ངེ་འཛིན་གཙོ་བོར་སྟོན་པར་གཅིག་པས་རྣལ་འབྱོར་གྱི་རྒྱུད་དུ་བསྡུས་ཏེ་གསུམ་དུ་མཛད་པའོ། །ཡང་</span><span class="tibetan-external-citations">བྱ་</span><span class="tibetan-external-citations">བའི་རྒྱུད། སྦྱོར་བ་སྟེ་རྣལ་འབྱོར་གྱི་རྒྱུད། གསང་བའི་རྒྱུད་</span><span class="front-title">ཅེས་གསུམ་དུ་དབྱེ་བའང་རྡོ་རྗེ་བདུད་རྩིའི་འགྲེལ་པ་ལས་བཤད་དོ། །</span></p>
			<p class="tibetan-regular-indented"><span class="front-title">བཞིར་དབྱེ་བ་ནི། རྡོ་རྗེ་གུར་ལས། </span><span class="tibetan-external-citations">དམན་པ་རྣམས་ལ་བྱ་བའི་རྒྱུད། །བྱ་མིན་རྣལ་འབྱོར་དེ་ལྟག་ལ། །སེམས་ཅན་མཆོག་ལ་རྣལ་འབྱོར་རྒྱུད། །རྣལ་འབྱོར་བླ་མེད་དེ་ལྟག་ལའོ།</span><span class="front-title"> །ཞེས་དང༌། བླ་མེད་ཀྱི་རྒྱུད་དོན་ལ་འཇུག་པ་ལས། </span><span class="tibetan-external-citations">གསང་སྔགས་འབྲས་བུ་རྡོ་རྗེ་ཐེག་པ་ལ་ནི་འཇུག་པའི་སྒོ་རྣམ་པ་བཞི་སྟེ། བྱ་བའི་རྒྱུད་དང༌། སྤྱོད་པའི་རྒྱུད་དང༌། རྣལ་འབྱོར་གྱི་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་ཅེས་སྤྱིར་གྲགས་པ་ཡིན་ནོ། </span><span class="front-title">།ཞེས་སོགས་རྒྱུད་དང་དགོངས་འགྲེལ་ཕལ་ཆེར་ལས་གསུངས་ཤིང༌། དབྱེ་སྒོ་འདི་ཉིད་དང་དོན་འདྲ་བ་ལ་མཚན་གྱི་ཁྱད་པར་མི་འདྲ་བ་ནི་འགའ་ཞིག་འབྱུང་སྟེ། སམྦུ་ཊ་ལས། </span><span class="tibetan-external-citations">དགོད་དང་ལྟ་དང་ལག་བཅངས་</span><span class="tibetan-external-citations">དང༌། །གཉིས་གཉིས་འཁྱུད་དང་རྣམ་པ་བཞི། །སྲིན་བུའི་ཚུལ་གྱིས་རྒྱུད་བཞིར་གནས།</span><span class="front-title"> །ཞེས་པ་དང་ཆ་མཐུན་དྲི་མེད་འོད་ལས་ཀྱང་འབྱུང་ངོ༌། །འདིའི་དགོངས་པ་ནི་འོག་ཏུ་འབྱུང་ངོ༌། །</span></p>
			<p class="tibetan-regular-indented"><span class="front-title">ལྔར་དབྱེ་བ་ནི། ཡེ་ཤེས་རྡོ་རྗེ་ཀུན་ལས་བཏུས་པར། </span><span class="tibetan-external-citations">བཅོམ་ལྡན་འདས་རྣལ་འབྱོར་གྱི་རྒྱུད་དང༌། གཉིས་ཀའི་རྒྱུད་དང༌། སྤྱོད་པའི་རྒྱུད་དང༌། བྱ་བའི་རྒྱུད་དང༌། རྟོག་པའི་རྒྱུད་རྣམས་ཀྱི་ཚད་ཇི་ལྟར་ལགས།</span><span class="front-title"> ཞེས་གསུངས་པ་ལྟར་རོ། །དབྱེ་བ་འདིའི་དགོངས་པ་ནི་དབྱེ་གཞི་བྱ་བའི་རྒྱུད་སྤྱི་ཙམ་ལས་མཆོག་གི་དངོས་གྲུབ་གཙོ་ཆེར་སྒྲུབ་པའི་བྱ་རྒྱུད་རྣམས་ལ་བྱ་རྒྱུད་དང༌། ཐུན་མོང་གི་དངོས་གྲུབ་གཙོ་ཆེར་སྒྲུབ་པའི་བྱ་རྒྱུད་རྣམས་ལ་རྟོག་པའི་རྒྱུད་ཅེས་པའི་ཐ་སྙད་བྱས་ཏེ་གཉིས་སུ་ཕྱེ་ཞིང༌། གཉིས་ཀའི་རྒྱུད་སྤྱོད་རྒྱུད་ལ་སྤྱིར་གྲགས་ཀྱང་འདིར་རྣལ་འབྱོར་རྒྱུད་ལ་ནང་ཏིང་ངེ་</span><span class="front-title">འཛིན་གྱི་རྣལ་འབྱོར་དང་ཕྱིའི་བྱ་བས་ཀྱང་ཏིང་ངེ་འཛིན་གྱི་ཡན་ལག་ཏུ་གྱུར་པས་གཉིས་ཀའི་རྒྱུད་དུ་ཤྲདྡྷཱས་བཤད་པ་ལྟར་འདི་ཉིད་ལ་གཉིས་ཀའི་རྒྱུད་དང༌། རྣལ་འབྱོར་བླ་མེད་ལ་རྣལ་འབྱོར་རྒྱུད་ཀྱི་ཐ་སྙད་བཞག་ནས་ལྔར་མཛད་པའོ། །དབྱེ་སྒོ་འདི་ནི་སློབ་དཔོན་ཀླུ་སྒྲུབ་སོགས་བཞེད་དོ། །ས་སྐྱའི་རྗེ་བཙུན་རྣམས་ནི། མདོ་སྡེ་རྟོག་པའི་རྒྱུད་ཅེས་བྱ་རྒྱུད་ལས་ཟུར་དུ་དབྱེ་ཞིང༌། དེའི་མཚན་གཞི་བཻཌཱུརྱ་འོད་ཀྱི་མདོ་གཟུངས་ལྟ་བུ་གཟུངས་དང་འབྲེལ་བའི་ཆོ་ག་བསྟན་པའི་མདོ་སྡེ་རྣམས་ལ་མཛད་དོ། །ཡང་བྱ་བ། སྤྱོད་པ། རྣལ་འབྱོར། རྣལ་འབྱོར་ཆེན་པོ། རྣལ་འབྱོར་ཆེན་པོ་བླ་ན་མེད་པ་ལྔར་དབྱེ་བའང་མཁའ་འགྲོ་རྒྱ་མཚོའི་རྒྱུད་དང༌། ཤཱནྟི་པའི་ཐེག་གསུམ་རྣམ་གཞག་སོགས་ལས་འབྱུང་སྟེ། བླ་མེད་ཕ་རྒྱུད་ལ་རྣལ་འབྱོར་ཆེན་པོ་དང༌། མ་རྒྱུད་ལ་བླ་ན་མེད་པའི་སྒྲ་སྦྱོར་བའི་དབང་དུ་མཛད་པའོ། །</span></p>
			<p class="tibetan-regular-indented"><span class="front-title">དྲུག་ཏུ་དབྱེ་བ་ནི། རྟོག་པའི་རྒྱུད་བྱ་རྒྱུད་ལས་ལོགས་སུ་ཕྱེ། རྣལ་འབྱོར་ཕ་མའི་རྒྱུད་ཀྱང་སོ་སོར་ཕྱེ་བས་དྲུག་སྟེ། རྡོ་རྗེ་གུར་ལས། </span><span class="tibetan-external-citations">རྣལ་འབྱོར་མ་ཡི་རྒྱུད་ནི་དྲུག་པར་གྲགས་པ་ཡིན།</span><span class="front-title"> །ཞེས་གསུངས་པའི་དགོངས་པའོ། །ཡང་ན་བྱ་བ། རྩ་བ། སྤྱོད་པ། རྣལ་འབྱོར། རྣལ་འབྱོར་བླ་མ། རྣལ་འབྱོར་བླ་མེད་དང་དྲུག་ཏུ་དབྱེ་སྟེ་ཚུལ་གསུམ་གྱི་སྒྲོན་མ་ལས་བཤད་དོ། །འདིའི་དགོངས་པ་བྱ་རྒྱུད་ལ་ནང་གསེས་སུ་ཕྱེ་སྟེ་ཕྱིའི་བྱ་བ་གཙོ་བོར་བྱེད་པ་ལ་བྱ་རྒྱུད་དང༌། དེ་གཙོ་བོར་མི་བྱེད་པ་ལ་རྩ་བའི་རྒྱུད་དུ་བཞག་ཅིང༌། རྣལ་འབྱོར་བླ་མ་དང་བླ་མེད་གཉིས་ནི་སྔར་བཤད་པ་ལྟར་ཕ་རྒྱུད་མ་རྒྱུད་ལ་དགོངས་ཏེ་དྲུག་ཏུ་མཛད་པའོ། །</span></p>
			<p class="tibetan-regular-indented"><span class="front-title">བདུན་དུ་དབྱེ་བ་ནི། ཇོ་བོ་རྗེའི་ལམ་སྒྲོན་རང་འགྲེལ་ལས། </span><span class="tibetan-external-citations">བྱ་བ་སྤྱོད་པ་སོགས་རྒྱུད་ཅེས་བྱ་བ་ནི། བྱ་བའི་རྒྱུད་དང༌། སྤྱོད་པའི་རྒྱུད་དང༌། རྟོག་པའི་རྒྱུད་</span><span class="tibetan-external-citations">དང༌། གཉིས་ཀའི་རྒྱུད་དང༌། རྣལ་འབྱོར་གྱི་རྒྱུད་དང༌། རྣལ་འབྱོར་ཆེན་པོའི་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་དོ།</span><span class="front-title"> །ཞེས་གསུངས་པ་ལྟར་རོ། །དབྱེ་སྒོ་འདིའི་དགོངས་པ་ནི། བྱ་སྤྱོད་ལས་རིལ་བུ་མིག་སྨན་སོགས་སྒྲུབ་པའི་ཆོ་ག་ཞིབ་མོ་རྣམས་ཤས་ཆེར་སྟོན་པ་ལོགས་སུ་ཕྱེ་སྟེ་རྟོག་པ་ཀུན་ལས་བཏུས་པ་སོགས་ལ་རྟོག་པའི་རྒྱུད་དུ་མཛད་པ་དང༌། སྤྱོད་རྒྱུད་མན་དང་རྣལ་འབྱོར་རྒྱུད་གཉིས་ཀའི་ཆ་ཤས་དང་ལྡན་པ་སྒྱུ་འཕྲུལ་དྲ་བ་དང་པདྨ་གར་དབང་སོགས་ལ་གཉིས་ཀའི་རྒྱུད་དུ་མཛད་པ་དང༌། ཕ་རྒྱུད་མ་རྒྱུད་གཉིས་ལ་རྣལ་འབྱོར་ཆེན་པོ་དང་རྣལ་འབྱོར་བླ་མེད་དུ་མཛད་དེ་བདུན་དུ་ཕྱེ་བ་ཡིན་ནོ། །སོགས་ཁོངས་ནས་དེ་དག་ལའང་ནང་གསེས་ཀྱི་བཞེད་པའི་ཚུལ་མང་ངོ༌། །</span></p>
			<p id="_idParaDest-412" class="tibetan-sabche1"><span class="tibetan-sabche">གཉིས་པ་རྒྱུད་སྡེ་བཞིར་དབྱེ་བའི་ཚུལ་བྱེ་བྲག་ཏུ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གང་ལ་སྟོན་པའི་གདུལ་བྱ་རྣམ་པ་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཞུག་བྱའི་གང་ཟག་མི་རིགས་དབང་པོ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྦྱང་བྱ་སྦྱོང་བྱེད་གནས་སྐབས་དུས་ལ་སོགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དགོངས་ཏེ་བསྟན་ཕྱིར་ཡོངས་གྲགས་བཞི་རུ་བཟུང༌། །</span></p>
			<p class="tibetan-commentary-non-indent"><span class="front-title">དེ་དག་ལས་རྒྱ་བོད་ཀྱི་རྡོ་རྗེ་སློབ་དཔོན་ཕལ་མོ་ཆེའི་ཞལ་གྱི་སྒོར་རྒྱུ་བའི་རྒྱུད་སྡེ་རྣམ་པ་བཞི་ཞེས་གྲགས་པ་འདི་ལྟར་དབྱེ་བའི་དགོངས་པ་ནི། གང་ལ་སྟོན་པའི་གདུལ་བྱ་རྣམ་པ་བཞི་སྟེ། ཁྲུས་དང་གཙང་སྦྲ་སོགས་ཕྱིའི་བྱ་བ་མང་པོ་ལ་མོས་པ་དང༌། དེ་ཁོ་ན་ཉིད་ལ་མོས་ཤིང་ཕྱིའི་བྱ་བ་མང་པོ་མ་ཡིན་པ་ལ་དགའ་བ་དང༌། ཕྱིའི་བྱ་བ་མང་པོས་གཡེང་བར་ཤེས་ནས་དེ་ཁོ་ན་ཉིད་སྒོམ་པ་ལ་གཅིག་ཏུ་མོས་པ་དང༌། ཐབས་ཤེས་གཉིས་སུ་མེད་པའི་ཡེ་ཤེས་ཀྱི་ངང་ནས་ཐམས་ཅད་ལ་ལོངས་སྤྱོད་པར་མོས་པའི་གང་ཟག་བཞི་ནི་རིམ་པར་བྱ་སྤྱོད་རྣལ་འབྱོར་བླ་མེད་ཀྱི་གདུལ་</span><span class="front-title">བྱར་གྱུར་པ་དང༌། གཞུག་བྱ་ལོག་པའི་གང་ཟག་བཞི་སོ་སོའི་སྤྱོད་ཚུལ་དང་སྒོ་བསྟུན་པའི་ཆོས་བསྟན་པས་རྗེས་སུ་བཟུང་ནས་ཡང་དག་པའི་ལམ་ལ་གཞུག་ཕྱིར་རྒྱུད་སྡེ་བཞི་གསུངས་ཏེ། འདོད་ཆགས་ཅན་དབང་ཕྱུག་གི་རྗེས་སུ་འབྲང་བ་རྣམས་གཞུག་ཕྱིར་རྣལ་འབྱོར་བླ་ན་མེད་པའི་རྒྱུད། ཞེ་སྡང་ཅན་ཁྱབ་འཇུག་གི་རྗེས་སུ་འབྲང་བ་རྣམས་གཞུག་ཕྱིར་སྤྱོད་རྒྱུད། གཏི་མུག་ཅན་ཚངས་པའི་རྗེས་སུ་འབྲང་བ་རྣམས་གཞུག་ཕྱིར་བྱ་རྒྱུད། མ་ངེས་པ་དེ་གསུམ་གང་རུང་དང༌། ཕྲད་ན་དེ་དག་གི་གྲུབ་མཐའ་འཛིན་པ་རྣམས་གཞུག་ཕྱིར་རྣལ་འབྱོར་གྱི་རྒྱུད་གསུངས་པ་ནི། དེ་ཉིད་འདུས་པའི་དགོངས་པ་སློབ་དཔོན་ཀླུ་སྒྲུབ་དང་རབ་འབྱོར་བསྐྱངས་སོགས་བཞེད་པར་གྲགས་སོ། །མི་རིགས་བཞིའམ་དེ་དང་རྗེས་སུ་མཐུན་པའི་གདུལ་བྱ་ལ་དགོངས་ནས་ཀྱང་བཞིར་གསུངས་ཏེ། དེའང་གཏི་མུག་ཅན་ཚངས་པའི་ཆོས་ལ་</span><span class="front-title">སྤྱོད་པའི་བྲམ་ཟེ་གཙང་སྦྲ་དང་བཟླས་བརྗོད་དང་སྦྱིན་སྲེག་དང་དཀའ་ཐུབ་ཀྱི་ལམ་ལ་དགའ་བ་དང༌། ང་རྒྱལ་ཅན་ལྷ་མིན་གྱི་ཆོས་ལ་སྤྱོད་པ་རྗེའུའི་རིགས་ལུས་ངག་ཡིད་གསུམ་གྱི་རིག་གནས་ལ་དགའ་བ་དང༌། ལྷའི་ཆོས་ལ་སྤྱོད་པ་རྒྱལ་རིགས་དཀའ་སྤྱད་མི་ནུས་ཤིང་གཙོ་འཁོར་སོགས་ཀྱི་རྣམ་པར་རོལ་པ་ཆེན་པོ་ཅན་བཀར་བཏགས་ཀྱི་ཕྱག་རྒྱས་རྒྱལ་སྲིད་ལ་དབང་སྒྱུར་བ་ལ་དགའ་བ་དང༌། ཆགས་ཁྲོ་ཅན་དབང་ཕྱུག་ལ་སོགས་པའི་སྦྱོར་སྒྲོལ་གྱི་ཆོས་སྤྱོད་པའི་དམངས་རིགས་གཙང་དམེ་མེད་པར་བཤང་གཅི་སོགས་ཟ་ཞིང་རྟེན་གྱིས་སྨད་པའི་ལས་སྣ་ཚོགས་ལ་འཇུག་པར་དགའ་བའི་གདུལ་བྱ་དབང་པོ་ཡང་རབ་ཀྱི་རིགས་ཅན་རྣམས་གཙོ་བོར་རྗེས་སུ་གཟུང་བའི་ཕྱིར་བྱ་རྒྱུད་ལ་སོགས་པའི་རྒྱུད་གསུངས་ཏེ། དུར་ཁྲོད་རྨད་དུ་བྱུང་བ་ལས། </span><span class="tibetan-external-citations">བྲམ་ཟེ་རྗེའུ་རིགས་རྒྱལ་རིགས་དང༌། །དམངས་རིགས་གདོལ་པ་གདུལ་</span><span class="tibetan-external-citations">དོན་དུ། །རྒྱུད་ཀྱང་རྣམ་པ་བཞིར་གསུངས་ཏེ། །བྱ་སྤྱོད་རྣལ་འབྱོར་བླ་མེད་དོ།</span><span class="front-title"> །ཞེས་གསུངས་སོ། །ཡང་དབང་པོ་རྟུལ་པོ་ལ་བྱ་བའི་རྒྱུད། འབྲིང་པོ་ལ་སྤྱོད་པའི་རྒྱུད། རྣོན་པོ་ལ་རྣལ་འབྱོར་གྱི་རྒྱུད། ཤིན་ཏུ་རྣོན་པོ་ལ་བླ་མེད་ཀྱི་རྒྱུད་བསྟན་པར་རྡོ་རྗེ་གུར་ལས་གསུངས་པ་དང༌། སྦྱང་བྱ་ཉོན་མོངས་པ་ཆུང་ངུ་དང་འབྲིང་དང་ཆེན་པོ་དང་ཤིན་ཏུ་ཆེན་པོ་རྣམས་ལ་དགོངས་ནས་རྒྱུད་བཞིར་གསུངས་ཏེ། རབ་ཏུ་སྒྲོན་གསལ་ལས། </span><span class="tibetan-external-citations">དེ་ལ་རབ་དང་འབྲིང་གི་གཏི་མུག་གི་རིགས་ཅན་ལ་དགོངས་ཏེ་བྱ་བའི་རྒྱུད་བསྟན་ཏོ། །གཏི་མུག་དམན་པའི་རིགས་ཅན་རྣམས་ལ་སྤྱོད་པའི་རྒྱུད་བསྟན་ཏོ། །དམན་པ་དང་བར་མའི་འདོད་ཆགས་དང་ཞེ་སྡང་དང་གཏི་མུག་གི་རིགས་ཅན་རྣམས་ལ་རྣལ་འབྱོར་གྱི་རྒྱུད་བསྟན་ཏོ། །རབ་ཀྱི་འདོད་ཆགས་དང་ཞེ་སྡང་དང་གཏི་མུག་གི་རིགས་ཅན་རྣམས་ལ་རྣལ་འབྱོར་གྱི་བླ་མའི་རྒྱུད་དོ། །རབ་ཀྱི་</span><span class="tibetan-external-citations">རབ་ཀྱི་འདོད་ཆགས་དང་ཞེ་སྡང་གཏི་མུག་གི་རིགས་ཅན་རྣམས་ལ་རྣལ་འབྱོར་མའི་རྒྱུད་བསྟན་ཏོ། </span><span class="front-title">།ཞེས་གསུངས་སོ། །</span></p>
			<p class="tibetan-regular-indented"><span class="front-title">འདིར་རྣལ་འབྱོར་བླ་མ་དང་མའི་རྒྱུད་གཉིས་ནི་རྣལ་འབྱོར་བླ་མེད་དུ་གཅིག་ཅིང་སྦྱང་བྱ་ཉོན་མོངས་ཀྱང་ཤིན་ཏུ་ཆེན་པོའི་ཁོངས་སུ་འདུས་པས་བཞིར་ངེས་པ་ཡིན་ནོ། །སྦྱང་བྱ་ཆགས་པ་རིགས་བཞིའི་སྒོ་ནས་ཀྱང་བཞིར་བཞག་སྟེ། འདོད་ཁམས་ཀྱི་ཆགས་པ་བཞི་ནི། མཛོད་ལས། </span><span class="tibetan-external-citations">གཉིས་གཉིས་འཁྱུད་དང་ལག་བཅངས་དང༌། །དགོད་དང་བལྟས་པས་འཁྲིག་པ་ཡིན།</span><span class="front-title"> །ཞེས་བཤད་པ་ལྟར་རོ། །དེའང་འདོད་ཁམས་ལྷ་གཞན་འཕྲུལ་དབང་བྱེད། འཕྲུལ་དགའ། དགའ་ལྡན་དང་འཐབ་བྲལ། སུམ་ཅུ་རྩ་གསུམ་མན་གྱི་ལྷ་མི་དུད་འགྲོ་རྣམས་ལ་རིམ་བཞིན་བལྟས་པ་དང༌། དགོད་པ་དང༌། ལག་བཅངས་དང༌། གཉིས་གཉིས་འཁྱུད་པས་ཚིམས་པའི་འདོད་</span><span class="front-title">ཆགས་ཡོད་ལ། དེའི་གཉེན་པོར་དེ་དག་སོ་སོར་ལམ་དུ་བྱེད་པའི་ལྷའི་རྣལ་འབྱོར་ཅན་གྱི་རྒྱུད་བཞིར་གསུངས་པ་དང༌། སྦྱོང་བྱེད་ལམ་རིམ་གསུམ་གྱི་སྒོ་ནས་ཀྱང་རིམ་བཞིན་བཞག་སྟེ། གསུམ་ནི་ལྟ་བ་སྒོམ་པ་སྤྱོད་པའོ། །དེ་ལ་ལྟ་བ་ནི། ནང་པ་སངས་རྒྱས་པ་ལ་གྲུབ་མཐའ་སྨྲ་བའི་སྒོ་བཞི་ཡོད་པས་དེ་དག་དང་མཐུན་པར་རིམ་པར་བྱ་རྒྱུད་ལ་སོགས་པ་དང༌། སྒོམ་པ་ལྷའི་རྣལ་འབྱོར་བཞི་སྟེ། བྱ་རྒྱུད་དུ་ཕྱི་རོལ་ཁོ་ནའི་ལྷ་སྒོམ་པ་དང༌། སྤྱོད་རྒྱུད་དུ་ནང་དུའང་རང་བྱུང་གི་ལྷ་སྒོམ་པ་དང༌། རྣལ་འབྱོར་རྒྱུད་དུ་བདག་མདུན་གཉིས་སུ་མེད་པའི་སྙིང་པོའི་ལྷ་སྒོམ་པ་དང༌། བླ་མེད་དུ་ཀུན་ཏུ་བདག་མདུན་གཉིས་སུ་མེད་པར་ཤེས་ནས་དེའི་ལྷ་སྒོམ་པའི་ཁྱད་པར་གྱིས་སོ། །སྤྱོད་པ་སྒོ་གསུམ་གྱི་ལས་མི་འདྲ་བ་སྟེ། ལུས་ངག་གི་ལས་གཙོ་བོར་སྤྱོད་པ་དང༌། སྒོ་གསུམ་གྱི་ལས་ཆ་མཉམ་པར་སྤྱོད་པ་དང༌། སེམས་ཀྱི་ལས་གཙོ་བོར་</span><span class="front-title">སྤྱོད་པ་དང༌། ཡེ་ཤེས་ཀྱི་ལས་གཙོ་བོར་སྤྱོད་པས་བྱ་རྒྱུད་སོགས་སུ་གཞག་གོ། །གཞན་ཡང་སད་པ་དང༌། རྨི་ལམ་དང༌། གཉིད་སྟུག་པོ་དང༌། སྙོམས་འཇུག་གི་གནས་སྐབས་བཞི་དང༌། རྫོགས་ལྡན། གཉིས་ལྡན། སུམ་ལྡན། རྩོད་ལྡན་ཏེ་དུས་བཞི་དང༌། སོགས་ཁོངས་ནས་ཉིན་མཚན་ཐུན་མཚམས་བཞི་དག་པ་ལ་དགོངས་ནས་རྒྱུད་སྡེ་བཞིར་དབྱེ་བར་དུས་ཀྱི་འཁོར་ལོར་གསུངས་པ་ལ་སོགས་པའོ། །དེས་ན་གདུལ་བྱ་སོགས་དེ་དག་ལ་དགོངས་ཏེ་བསྟན་པའི་ཕྱིར་ཡོངས་གྲགས་རྒྱུད་སྡེ་བཞི་རུ་གཟུང་ཞིང༌། གོ་རིམ་ཡང་སྔ་ཕྱི་དང༌། དམན་མཆོག་དང༌། རགས་ཕྲ་སོགས་ཀྱིས་ངེས་པ་ཡིན་ཏེ། </span><span class="tibetan-external-citations">སྔ་མ་ལ་བརྟེན་ཕྱི་མ་སྐྱེ། །དམན་དང་མཆོག་ཏུ་གནས་ཕྱིར་དང༌། །རགས་པ་དང་ནི་ཕྲ་བའི་ཕྱིར།</span><span class="front-title"> །ཞེས་གསུངས་པ་ལྟར་རོ། །དེ་ལ་སྔ་མ་ལ་བརྟེན་ཕྱི་མ་སྐྱེ་བའི་དོན་ནི། བརྟག་གཉིས་ལས། </span><span class="tibetan-external-citations">དེ་ལ་བྱེ་བྲག་སྨྲ་བ་བསྟན། །མདོ་</span><span class="tibetan-external-citations">སྡེ་པ་ཡང་དེ་བཞིན་ནོ། །དེ་རྗེས་རྣལ་འབྱོར་སྤྱོད་པ་ཉིད། །དེ་ཡི་རྗེས་སུ་དབུ་མ་བསྟན། །སྔགས་ཀྱི་རིམ་པ་ཀུན་ཤེས་ནས། །དེ་རྗེས་དགྱེས་པ་རྡོ་རྗེ་བསྟན། །</span><span class="front-title">ཞེས་གྲུབ་མཐའ་བཞི་ལ་རིམ་གྱིས་སློབ་པ་བཞིན་དེ་དག་རྗེས་སུ་འཛིན་པའི་རྒྱུད་སྡེ་བཞི་ཡང་རིམ་གྱིས་ཉམས་སུ་བླང་བར་ཤེས་པར་བྱ་སྟེ། ཐབས་དང་ཤེས་རབ་བླ་མེད་ཀྱི་རྒྱུད་གཉིས་པོའི་མཐར་གཉིས་སུ་མེད་པ་བླ་མེད་ཀྱི་རྒྱུད་ལ་བསླབ་པར་བྱ་ཞེས་བཞེད་པས་སོ། །དམན་མཆོག་ནི། རྡོ་རྗེ་གུར་ལས། </span><span class="tibetan-external-citations">དམན་པ་རྣམས་ལ་བྱ་བའི་རྒྱུད།</span><span class="front-title"> །ཅེས་སོགས་ཀྱིས་ཤེས་སོ། །རགས་ཕྲ་ནི། </span><span class="tibetan-external-citations">གསང་བ་ལས་ཀྱང་ཆེས་ཤིན་ཏུ་གསང་ཆེན་བླ་ན་མེད་པ་</span><span class="front-title">ཞེས་སོགས་ཀྱིས་ཤེས་པས་སོ། །རྒྱུད་སྡེ་བཞི་ལ་རྟེན་གྱི་གང་ཟག་དང་འཇུག་སྒོ་དབང་སོགས་སོ་སོའི་ཁྱད་པར་ཞིབ་པར་འོག་ཏུ་འབྱུང་ཡང༌། གཙོ་ཆེ་བའི་དོན་མདོར་བསྡུ་ན་བྱ་བའི་རྒྱུད་ཀྱི་ཁྱད་པར་ནི། གཙོ་བོར་ལུས་</span><span class="front-title">ཀྱིས་ཕྱག་རྒྱ་བཅས་པས་སྐུ་འགྲུབ་པ་དང༌། ངག་གིས་སྔགས་བཟླས་པས་གསུང་འགྲུབ་པ་དང༌། སེམས་ཀྱིས་ལྷ་བསྒོམས་པས་ཐུགས་ཡོན་ཏན་དང་བཅས་པ་མྱུར་དུ་འགྲུབ་པ་ལ་སོགས་པའོ། །སྤྱོད་པའི་རྒྱུད་ཀྱི་ཁྱད་པར་ནི་གཙོ་བོར་རང་གི་ལུས་ལ་རྫོགས་པའི་སངས་རྒྱས་ཀྱི་སྐུར་བལྟས་ཏེ་སྐུའི་བྱིན་རླབས་མྱུར་དུ་འཇུག་པ་དང༌། ངག་ལ་དེའི་སྔགས་སུ་བལྟས་ཏེ་གསུང་གི་བྱིན་རླབས་མྱུར་དུ་འཇུག་པ་དང༌། སེམས་ལ་དེའི་ཡེ་ཤེས་སུ་བལྟས་ཏེ་ཐུགས་ཀྱི་བྱིན་རླབས་མྱུར་དུ་འཇུག་པ་ལ་སོགས་པའོ། །དེའང་བདག་ཉིད་སངས་རྒྱས་སུ་མོས་པ་ལམ་དུ་བྱས་པས་ཡོན་ཏན་སྐྱེ་སླ་བ་དང༌། འབྲས་བུ་ལམ་དུ་བྱས་པས་མྱུར་བར་ཚོགས་གཉིས་ཡོངས་སུ་རྫོགས་པར་བྱེད་པའི་ཕྱིར་དང༌། རས་བྲིས་ལ་སོགས་པ་སྒྲུབ་དཀའ་བ་དེ་དག་ལ་མཆོད་པ་ལ་སོགས་པས་ཚོགས་རྫོགས་པར་བྱེད་པ་དེ་བས་ཀྱང་སྒྲུབ་སླ་བའི་རང་ཉིད་ལ་མཆོད་པ་ལ་</span><span class="front-title">སོགས་པས་ཚོགས་མྱུར་དུ་རྫོགས་པ་ལ་ཐེ་ཚོམ་མེད་པའི་ཕྱིར་རོ། །རྣལ་འབྱོར་རྒྱུད་ཀྱི་ཁྱད་པར་ནི་གཙོ་བོར་ལུས་ལ་སྐུ་ཕྱག་རྒྱ་ཆེན་པོས་རྒྱས་འདེབས་པ་དང༌། ངག་ལ་གསུང་ཆོས་ཀྱི་ཕྱག་རྒྱས་འདེབས་པ་དང༌། སེམས་ལ་ཐུགས་དམ་ཚིག་གི་ཕྱག་རྒྱས་འདེབས་པ་དང༌། བྱ་བ་ལ་ཕྲིན་ལས་ཀྱི་ཕྱག་རྒྱས་འདེབས་པས་དེ་བཞིན་གཤེགས་པ་ཐམས་ཅད་མྱུར་དུ་འགྲུབ་པར་བྱེད་པའོ། །རྣལ་འབྱོར་བླ་ན་མེད་པའི་ཁྱད་པར་ནི་གཙོ་བོར་རྫོགས་རིམ་ཟབ་མོའི་དོན་ལ་མ་རྨོངས་པ་དང༌། བསྐྱེད་རིམ་ཟབ་མོའི་ཐབས་མཐའ་ཡས་པ་དང༌། དེ་གཉིས་ཀྱི་སྒོ་ནས་དཀའ་བ་མེད་པར་བྱང་ཆུབ་འགྲུབ་པ་དང༌། དེ་དག་གིས་ན་དབང་པོ་ཤིན་ཏུ་རྣོན་པོའི་དབང་དུ་བྱས་པ་ཡིན་པའི་ཕྱིར་རོ། །དེའི་ཕྱིར་རིམ་པ་འདི་གཉིས་ཀྱི་རྣལ་འབྱོར་ནི་བླ་ན་མེད་པ་ཁོ་ནའི་ཁྱད་པར་ཡིན་གྱི་གཞན་ལ་མེད་དེ། གཞན་ལས་ནི་སྲིད་པ་སྐྱེ་བའི་རིམ་པ་མ་</span><span class="front-title">ཚང་བ་མེད་པ་དང་རྗེས་སུ་མཐུན་པའི་ལམ་མ་བསྟན་པའི་ཕྱིར་དང༌། འཆི་བ་འོད་གསལ་གྱི་བདེན་པ་རྫོགས་པར་སྦྱོང་བའི་ལམ་མ་བསྟན་པའི་ཕྱིར་རོ། །</span></p>
			<p id="_idParaDest-413" class="tibetan-sabche1"><span class="tibetan-sabche">བཞི་པ་རྒྱུད་སྡེ་བཞིའི་རྣམ་གཞག་བྱེ་བྲག་ཏུ་བཤད་པ་ལ་གཉིས། བརྗོད་བྱ་དང༌། རྗོད་བྱེད་དོ། །དང་པོ་༼བརྗོད་བྱ་༽ལ་བཞི། བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་མེད་ཀྱི་རྒྱུད་ཀྱི་རྣམ་གཞག་གོ། །དང་པོ་བྱ་རྒྱུད་ལ་བདུན། སྒྲ་དོན་དང་ངོ་བོ། རྣམ་པར་དབྱེ་བ། འཇུག་སྒོའི་དབང༌། བསྲུང་བྱའི་དམ་སྡོམ། ལམ་མངོན་རྟོགས། བསྒྲུབ་བྱ་དངོས་གྲུབ། ས་ལམ་འབྲས་བུའི་རིམ་པའོ། །དང་པོ་༼སྒྲ་དོན་དང་ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཕྱི་ཡི་ཀུན་སྤྱོད་གཙོར་སྟོན་བྱ་བའི་རྒྱུད། །</span></p>
			<p class="tibetan-commentary-non-indent"><span class="front-title">ཕྱིའི་ཀུན་སྤྱོད་ཁྲུས་དང་གཙང་སྦྲ་སོགས་གཙོ་བོར་སྟོན་པའི་སྒོ་ནས་སྔགས་ཀྱི་སྤྱད་པ་སྤྱོད་པའི་ཕྱིར་བྱ་བའི་རྒྱུད་ཅེས་བྱ་སྟེ། རྒྱུད་དེའི་ངོ་བོ་ནི། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། </span><span class="tibetan-external-citations">འཇིགས་པར་དམིགས་ཤིང་ཤིན་ཏུ་གཙང་བར་བྱེད་པ་དང༌། ཡེ་ཤེས་སེམས་དཔའི་བདེ་བ་དམ་པ་མེད་པ་དང༌། བདག་ཉིད་ལྷའི་སྙེམས་པ་མེད་པ་དང༌། རྨད་དུ་བྱུང་བའི་སྤྱོད་ཡུལ་མ་ཡིན་པ་དང༌། སྐྱོན་གྱི་རྒྱུའི་རྟོག་པས་རབ་ཏུ་སྤྱོད་པས་སྒྲུབ་པར་བྱེད་པ་ནི་བྱ་བའི་རྒྱུད་ལ་བཞུགས་སོ། །སྔགས་དང་སྨན་དང་སྦྱིན་སྲེག་དང་ཕྱེ་མ་དང་མིག་སྨན་དང་རྐང་མགྱོགས་ལ་སོགས་པ་དངོས་གྲུབ་ཆེན་པོ་བརྒྱད་རབ་ཏུ་སྤྱོད་པ་སྒྲུབ་པར་བྱེད་པ་ནི་རྟོག་པའི་རྒྱུད་ལ་བཞུགས་སོ།</span><span class="front-title"> །</span><span class="front-title">ཞེས་གསུངས་པ་ལྟར་ཡིན་ལ། དེ་དག་ཀྱང་ཅུང་ཟད་བཀྲོལ་ཏེ་བཤད་ན། བློ་དམན་པས་ཟབ་མོའི་དོན་ལ་སྐྲག་ཅིང་འཇིགས་པར་ལྟ་ཞིང་ཁྲུས་དཀའ་ཐུབ་སོགས་ཤིན་ཏུ་གཙང་སྦྲ་བྱེད་པ་དང༌། བདག་དམ་ཚིག་པའི་ལྷར་བསྐྱེད་པ་མེད་པས་བདག་ཉིད་ལྷའི་སྙེམས་པ་མེད་པ་དང༌། དེ་ལ་ཡེ་ཤེས་སེམས་དཔའ་སྤྱན་དྲངས་ཏེ་གཞུག་པ་མེད་པས་ཡེ་ཤེས་སེམས་དཔའི་བདེ་བ་དམ་པ་མེད་པ་དང༌། དགོངས་པས་བཤད་པའི་དོན་ཟབ་མོ་རྨད་དུ་བྱུང་བ་སྟེ་ཁྱད་པར་འཕགས་པ་རྣམས་བསྟན་པའི་སྤྱོད་ཡུལ་དུ་མ་གྱུར་པས་རྨད་དུ་བྱུང་བའི་སྤྱོད་ཡུལ་མ་ཡིན་པ་དང༌། རྨད་དུ་བྱུང་བའི་ཡུལ་དེ་དག་ལ་འཇུག་པར་མི་ནུས་པའི་སྐྱོན་གྱིས་རྒྱུ་གཙང་དམེ་ལ་སོགས་པའི་རྟོག་པས་བྱས་པའི་ཁྲུས་སོགས་ལ་རབ་ཏུ་སྤྱོད་པས་ལྷ་རྗེ་འབངས་ཀྱི་ཚུལ་དུ་སྒྲུབ་པར་བྱེད་པ་ནི་བྱ་བའི་རྒྱུད་ལ་བཞུགས་པ་སྟེ་གནས་སོ་ཞེས་པ་ཡིན་ལ། སྔགས་དང་</span><span class="front-title">མིག་སྨན་སོགས་འཇིག་རྟེན་པའི་དངོས་གྲུབ་ཆེན་པོ་བརྒྱད་ལ་རང་དབང་དུ་སྤྱོད་པར་དཀའ་ཐུབ་དང་བཟླས་བརྗོད་སོགས་ཀྱི་སྒོ་ནས་སྒྲུབ་པར་བྱེད་པ་ནི་རྟོག་པའི་རྒྱུད་དེ། དེ་ནི་བྱ་བའི་རྒྱུད་ལས་ཟུར་དུ་ཕྱེ་བ་ཡིན་པས་དེ་ཉིད་ཀྱི་ཁོངས་སུ་བསྡུས་ཏེ་གཅིག་ཏུ་བྱའོ། །</span></p>
			<p id="_idParaDest-414" class="tibetan-sabche1"><span class="tibetan-sabche">གཉིས་པ་དབྱེ་བ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རིགས་དྲུག་་་་་་། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། བྱ་རྒྱུད་ལ་དབྱེ་ན། དེ་བཞིན་གཤེགས་པའི་རིགས། པདྨའི་རིགས། རྡོ་རྗེའི་རིགས་ཏེ་འཇིག་རྟེན་ལས་འདས་པའི་རིགས་གསུམ་དང༌། ནོར་བུའི་རིགས། ལྔས་རྩེན་གྱི་རིགས། འཇིག་རྟེན་ཕལ་པའི་རིགས་ནི་འཇིག་རྟེན་པ་གསུམ་སྟེ། དེ་ལྟར་བྱ་རྒྱུད་རིགས་དྲུག་གམ་སྒོ་དྲུག་ཏུ་གྲགས་སོ། །དེ་དག་གི་མཚན་གཞི་དེ་བཞིན་རིགས་ཀྱི་གཙོ་བོ་དམ་ཚིག་གསུམ་བཀོད་སོགས་སངས་རྒྱས་རྣམས། པདྨའི་</span><span class="front-title">རིགས་གཙོ་སྤྱན་རས་གཟིགས། རྡོ་རྗེའི་རིགས་གཙོ་ཕྱག་རྡོར་ཏེ་རེ་རེ་ལ་རིགས་ཀྱི་གཙོ་བོ། བདག་པོ། ཡུམ། གཙུག་ཏོར། ཁྲོ་བོ། ཁྲོ་མོ། ཕོ་ཉ། ཕོ་ཉ་མོ། བཀའ་ཉན་དང་བཀའ་ཉན་མ་རྣམས་སུ་དབྱེར་ཡོད་ཅིང༌། ནོར་ཅན་གྱི་རིགས་ནི་གནོད་སྦྱིན་ནོར་བུ་བཟང་པོས་བཤད་པ་དང༌། ལྔས་རྩེན་གྱི་རིགས་ནི། གནོད་སྦྱིན་ལྔས་རྩེན། འཕྲོག་མ། བུ་དགའ་བྱེད་ལ་སོགས་པ་དང༌། འཇིག་རྟེན་ཕལ་པའི་རིགས་ནི། ཚངས་དབང་ཁྱབ་འཇུག་མཁའ་ལྡིང་ཉི་ཟླ་སོགས་མཐའ་ཡས་པ་རྣམས་སོ། །དེ་དག་བསྡུ་ན་འཇིག་རྟེན་ལས་འདས་པའི་རིགས་གསུམ་དུ་འདུ་སྟེ། དཔུང་བཟང་གི་དོན་དགྲོལ་བའི་བརྗེད་བྱང་ལས། </span><span class="tibetan-external-citations">ནོར་ཅན་ནི་པདྨའི་རིགས་ཀྱིས་བསྡུས་སོ། །རྒྱས་པ་ནི་རྡོ་རྗེའི་རིགས་ཀྱིས་བསྡུས་སོ། །འཇིག་རྟེན་པའི་རིགས་ཀྱང་དེ་དག་གི་སྒབ་ཏུ་ཕལ་ཆེར་འདུས་པར་རིག་པར་བྱའོ། །དེ་དག་གིས་མ་བསྡུས་པ་རྣམས་ནི་དེ་བཞིན་</span><span class="tibetan-external-citations">གཤེགས་པའི་བྱིན་གྱིས་བརླབས་པ་ལས་འབྱུང་བའང་མ་ཡིན་ཞིང༌། བྱང་ཆུབ་སེམས་དཔའ་ས་ལ་གནས་པ་ལྟར་དེ་བཞིན་གཤེགས་པ་ཉིད་ཀྱི་རིགས་སུ་སྐྱེ་བའང་མ་ཡིན་པས། དེ་བཞིན་གཤེགས་པའི་རིགས་ལ་བརྟེན་པ་ཞེས་གདགས་ཏེ། དོན་དེ་རྒྱུད་འདི་ཉིད་ལས་ཀྱང༌། གཞན་ཡང་འདི་ན་ཁ་ཅིག་གནས་མེད་པར། །བདེ་བར་གཤེགས་ལ་བརྟེན་ཅིང་ཡོངས་འཁྱམས་པ།</span><span class="front-title"> །ཞེས་གསུངས་སོ། །</span><span class="tibetan-external-citations">དེ་ལྟར་དེ་རྣམས་སངས་རྒྱས་ཀྱིས་བཏུལ་ཏེ་དམ་ཚིག་ལ་གནས་ཤིང༌། རིགས་གསུམ་པོའི་ནང་དུ་འདུས་པར་སྣང་གིས་ཀྱང༌།</span><span class="front-title"> ཞེས་འཇིག་རྟེན་པའི་རིགས་ཀྱི་ནང་ཚན་རྣམ་པར་འཁྱམས་པ་ཞེས་གྲགས་པའང་དེ་བཞིན་གཤེགས་རིགས་ལ་བརྟེན་པས་དེར་གཏོགས་པར་ཤུགས་ཀྱིས་བསྟན་པའི་ཕྱིར་རོ། །དེའང་གསང་སྔགས་དང་རིག་སྔགས་གཉིས་སུ་འདུས་ཏེ། བསམ་གཏན་ཕྱི་མའི་འགྲེལ་པ་ལས། </span><span class="tibetan-external-citations">དེ་ལ་རིག་</span><span class="tibetan-external-citations">སྔགས་ནི་བུད་མེད་ཀྱི་གཟུགས་དང༌། དབྱིབས་ཀྱི་ལྷ་དང༌། དེ་སྟོན་པའི་སྒྲ་དང༌། ཕྱག་རྒྱ་ལ་སོགས་པའོ། །དེ་ལས་བཟློག་པ་ནི་གསང་སྔགས་ཀྱི་མཚན་ཉིད་དོ།</span><span class="front-title"> །ཞེས་འབྱུང་ངོ༌། །</span></p>
			<p id="_idParaDest-415" class="tibetan-sabche1"><span class="tibetan-sabche">གསུམ་པ་འཇུག་སྒོའི་དབང་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་འཇུག་སྒོ་ཆུ་དང་ཅོད་པན་གྱིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐུ་གཉིས་ནུས་པ་བཞག་ནས་དམ་ཚིག་བཟུང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">དགོས་དབང་ཚུལ་བཞི་དཀྱིལ་འཁོར་རྡུལ་ཚོན་ཉིད། །</span></p>
			<p class="tibetan-commentary-non-indent"><span class="front-title">ཡེ་ཤེས་ཐིག་ལེ་ལས། </span><span class="tibetan-external-citations">ཆུ་ཡི་དབང་བསྐུར་དབུ་རྒྱན་དག །བྱ་བའི་རྒྱུད་ལ་རབ་ཏུ་གྲགས། །</span><span class="front-title">ཞེས་གསུངས་པའི་དགོངས་པས་བྱ་རྒྱུད་ཀྱི་འཇུག་སྒོའི་དབང་ལ་ཆུ་དང་ཅོད་པན་གཉིས་ལས་མེད་པར་ཡོངས་སུ་གྲགས་ཤིང༌། དེའང་ཆུ་དབང་གིས་ཆོས་</span><span class="front-title">སྐུ་དང༌། ཅོད་པན་དབང་གིས་གཟུགས་སྐུའི་ནུས་པ་བཞག་པའི་སྨིན་བྱེད་དེ། ཆུ་དབང་ནི། འཇམ་དཔལ་རྩ་རྒྱུད་ལས། </span><span class="tibetan-external-citations">རེ་རེ་ལའང་ཇི་ལྟར་འདོད་པ་བཞིན་དུ་དབང་བསྐུར་བ་ལྔ་སྦྱིན་པར་བྱའོ།</span><span class="front-title"> །ཞེས་དཀྱིལ་འཁོར་གྱི་ཕྱིའི་འཇུག་སྒོའི་བུམ་པ་དང༌། དཀྱིལ་འཁོར་གཉིས་པར་ལྷ་ཐམས་ཅད་ཀྱི་བུམ་པ་དང༌། གསུམ་པར་ཉན་རང་གི་བུམ་པ་དང༌། བྱང་སེམས་ཀྱི་བུམ་པ་དང༌། སངས་རྒྱས་ཀྱི་བུམ་པ་རྣམ་རྒྱལ་ཏེ་ཆུ་དབང་ལན་ལྔར་བསྐུར་བར་བཤད་པས་མཚོན་རིགས་ཐམས་ཅད་དུ་གསལ་བར་གསུངས་ཤིང༌། ཅོད་པན་ནི་དབུ་རྒྱན་གསལ་བར་གསུངས་པ་མེད་ཀྱང་ཕྱག་རྒྱ་བཅིངས་ནས་སྤྱི་བོར་གཏུགས་པ་ཉིད་དེའི་དབང་བསྐུར་བ་ཡིན་པར་འཆད་དོ། །དེ་ལྟར་དངོས་གཞིའི་དབང་གཉིས་ཐོབ་ནས་བྱ་རྒྱུད་ཀྱི་དམ་ཚིག་རྣམས་ཀྱང་གཟུང་དགོས་ཤིང་སྨིན་བྱེད་དངོས་ནི་དེ་ཙམ་ལ་འདུས་ཀྱང༌། དགོས་པའི་དབང་གིས་ཕྱེ་</span><span class="front-title">བས་དབང་བསྐུར་ཚུལ་བཞི་སྤྱི་རྒྱུད་ལས་བཤད་དེ། དེའང་བྱ་རྒྱུད་རང་ལུགས་ཀྱི་རྡོ་རྗེ་སློབ་དཔོན་གྱི་གོ་འཕང་སྒྲུབ་པ་ཆུ་ཅོད་པན་གྱི་དབང༌། རིག་སྔགས་ཀྱི་དངོས་གྲུབ་སྒྲུབ་པ་མེ་ཏོག་གང་ཕོག་གི་ལྷའི་བཟླས་ལུང་སྦྱིན་པ་རྡོ་རྗེ་སློབ་མའི་དབང༌། བར་ཆད་ཞི་ཞིང་བགེགས་གཞོམ་པ་བྱ་བ་ཁྲུས་བསྲུང་བའི་དབང༌། འབྱོར་པ་རྒྱས་པར་བྱེད་པ་བཀྲ་ཤིས་རྫས་བརྒྱད་ཀྱི་དབང་སྟེ། བྱ་རྒྱུད་རང་ལུགས་རྡོ་རྗེ་སློབ་དཔོན་གྱི་དབང་བསྐུར་ཆུ་ཅོད་ཙམ་གྱིས་ཀྱང་འགྲུབ་པ་ཡིན་མོད། སྤྱི་རྒྱུད་ལས་འབྱུང་བ་ལྟར་དེ་སྟེང་དཀྱིལ་འཁོར་བྲི་བཤད་བྱེད་པར་རྗེས་སུ་གནང་བས་ལེགས་པར་འགྲུབ་པ་ཡིན་ཅིང༌། དེའང་གཤེགས་རིགས་ཀྱི་དཀྱིལ་འཁོར་དུ་དབང་ཐོབ་པས་རིགས་གསུམ་ག སྤྱན་རས་གཟིགས་ཀྱིས་པདྨ་དང་རྡོ་རྗེའི་རིགས་གཉིས།</span><span class="front-title"> ཕྱག་རྡོར་གྱིས་རྡོ་རྗེའི་རིགས་ཁོ་ནའི་སློབ་དཔོན་དུ་འགྱུར་བར་གསུངས་ཤིང༌། རྒྱུད་འདིར་དབང་བསྐུར་བའི་དཀྱིལ་འཁོར་ནི་རྡུལ་ཚོན་ཁོ་ནར་བཤད་དོ། །</span></p>
			<p id="_idParaDest-416" class="tibetan-sabche1"><span class="tibetan-sabche">བཞི་པ་བསྲུང་བྱའི་དམ་སྡོམ་ནི།</span></p>
			<p class="tibetan-commentary-non-indent"><span class="tibetan-external-citations">རྩ་བར་དམ་ཚིག་གཟུང༌།</span><span class="front-title"> ཞེས་པའི་ཟུར་གྱིས་བསྟན་པ་སྟེ། དེ་ཉིད་ཇི་ལྟར་འཛིན་པའི་ཚུལ་ནི། དམ་ཚིག་གསུམ་བཀོད་ལས་སྟ་གོན་གྱི་མཇུག་ཏུ་ལེན་པར་གསུངས་པ་ལྟར་དུས་དེར་ལེན་པ་ཡིན་ལ། ལེན་པའི་ཚུལ་ཡང༌། དེ་ཉིད་ལས། </span><span class="tibetan-external-citations">སངས་རྒྱས་བྱང་ཆུབ་སེམས་དཔའ་ལ་དགོངས་གསོལ་སྔོན་དུ་བཏང་ནས་བདག་འབུལ་བ། བདག་ལ་བྱིན་གྱིས་བརླབ་པ། བསྲུང་བ་དང་སྐྱོབ་པ། དམ་ཚིག་ཆེན་པོའི་དངོས་གྲུབ་བསྩལ་དུ་གསོལ། ཞེས་བྱ་བ་ལན་གསུམ་བརྗོད་པ་ནི་དམ་ཚིག་འཛིན་པའི་ཆོ་གའོ།</span><span class="front-title"> །ཞེས་གསུངས་པ་ལྟར་ཡིན་ལ།</span><span class="front-title"> བདག་ཕུལ་བས་དམ་ཚིག་འཛིན་པར་འགྱུར་བའི་རྒྱུ་མཚན། བདག་ལ་ཕྲ་རགས་གཉིས་སུ་བཞག་པའི་རགས་པའི་བདག་ལུས་ངག་ཡིད་གསུམ་ཕུལ་བས་དེ་གསུམ་སངས་རྒྱས་བྱང་སེམས་དབང་བར་སོང༌། དེའི་ཚེ་སངས་རྒྱས་བྱང་སེམས་རྣམས་ཀྱི་ངང་ཚུལ་ནི་མི་དགེ་བ་བཅུ་ལས་བཟློག་ནས་དགེ་བ་བཅུ་སྒྲུབ་པའི་ངང་ཚུལ་ཅན་ཡིན་པས་ཀུན་རྫོབ་བྱང་ཆུབ་ཀྱི་སེམས་སྡོམ་པའི་ངོ་བོ་ཉིད་དུ་གཟུང་བར་འགྱུར། ཕྲ་བའི་བདག་ཆོས་ཀྱི་སྐུ་ལ་སྟོང་པ་ཉིད་ཀྱི་ངོ་བོར་གཉིས་སུ་མེད་པར་ཕུལ་བས་དོན་དམ་བྱང་ཆུབ་ཀྱི་སེམས་གཟུང་བར་འགྱུར། དེ་གཉིས་གཞིར་གྱུར་པའི་དམ་ཚིག་ལྷག་མ་གཞན་རྣམས་གསོལ་གདབ་ལྷག་མ་གསུམ་གྱིས་གཟུང་བར་འགྱུར་རོ། །འདི་ནི་སློབ་དཔོན་སངས་རྒྱས་གསང་བའི་བཞེད་པ་སྟེ་རྣམ་སྣང་མངོན་བྱང་གི་ཚིག་འགྲེལ་ལས་འབྱུང་བ་ལྟར་རོ། །བསྲུང་བྱ་དམ་ཚིག་དང་སྡོམ་པའི་ཚུལ་ནི་</span><span class="front-title">གོང་དུ་ཞིབ་མོར་བཤད་ཟིན་ཏོ། །</span></p>
			<p class="tibetan-commentary-non-indent"><span class="tibetan-sabche">ལྔ་པ་ལམ་མངོན་རྟོགས་ལ་བཞི། འཇུག་པའི་སྤྱོད་པ། སྦྱོར་བའི་སྤྱོད་པ། སྒྲུབ་པའི་སྤྱོད་པ། གྲུབ་པའི་སྤྱོད་པའོ། །དང་པོ་༼འཇུག་པའི་སྤྱོད་པ་༽ནི།</span><span class="front-title"> དབང་ནོད་ཅིང་རང་གིས་འདོད་པའི་ལྷ་དང་དམ་ཚིག་བཟུང་བ་སྟེ་བཤད་མ་ཐག་པ་ལྟར་རོ། </span><span class="tibetan-sabche">།གཉིས་པ་སྦྱོར་བའི་སྤྱོད་པ་ལ་གཉིས། ཡན་ལག་དང༌། གཙོ་བོའོ། །དང་པོ་༼ཡན་ལག་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྦྱོར་སྤྱོད་ཡན་ལག་བཅུ་ལྡན་་་་་་། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། སྦྱོར་བའི་སྤྱོད་པ་ལ་སྔགས་པ་སྒྲུབ་པ་པོ། རང་སྔགས་བསྒྲུབ་པར་བྱ་བའི་ལྷ། གཡོག་སྒྲུབ་པའི་གྲོགས་མཆོགལྡོང་རོས་ལ་སོགས་པའི་རྫས། སྦྱོར་བའི་བརྩོན་འགྲུས། དབུས་ལ་སོགས་པའི་ཡུལ་ཕྱོགས། རི་རྩེ་ལ་སོགས་པའི་གཞིའི་གནས། དཔྱིད་ཟླ་དང་སྔ་དྲོ་ལ་སོགས་པའི་དུས། རི་མོ་དང་བླུགས་སྐུ་ལ་སོགས་པའི་ཡན་ལག་རྫོགས་པའི་ལྷ། འཇིགས་པ་མེད་ཅིང་སྲན་ཆེ་བའི་སེམས་སྟོབས་ཏེ་ཡན་ལག་བཅུ་དང་ལྡན་པའི་སྒོ་ནས་བསྙེན་པ་བྱ་བར་དཔུང་བཟང་ལས་གསུངས་སོ། །</span></p>
			<p id="_idParaDest-417" class="tibetan-sabche1"><span class="tibetan-sabche">གཉིས་པ་གཙོ་བོ་བསྙེན་པའི་དངོས་གཞི་དེ་ཉིད་བཞི་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་གཙོ་བོ་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆོས་དྲུག་ལྡན་པའི་བདག་གི་དེ་ཉིད་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཟུགས་ཡིད་རང་བཞིན་ལྷ་ཡི་དེ་ཁོ་ན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྒྲ་སེམས་གཞིར་གཞོལ་བཟླས་པའི་དེ་ཉིད་དེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མེ་སྒྲ་སྒྲ་མཐའ་བསམ་གཏན་དེ་ཉིད་ཀྱིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྗེ་ཁོལ་ཚུལ་དུ་བསྙེན་པ་མཐར་ཕྱིན་ནས། །</span></p>
			<p class="tibetan-commentary-non-indent"><span class="front-title">སྤྱིར་རྒྱུད་དབང་གི་སྨིན་བྱེད་ཇི་ཙམ་ནོད་པ་དེ་ཙམ་ཞིག་ལམ་རིམ་དུ་བསྒོམས་པས་འབྲས་བུའང་དེ་མཚུངས་སུ་ཐོབ་པ་རྒྱུད་སྡེ་བཞི་ཀར་མཚུངས་པས་འདིར་ཡང་ལམ་རིམ་གྱི་གཙོ་བོར་ཅོད་པན་དབང་ལམ་བྱེད་མཚན་བཅས། ཆུ་དབང་ལམ་བྱེད་མཚན་མེད་གཉིས་སུ་འདུ་བ་ཡིན་ལ། </span><span class="tibetan-sabche">དེའི་སྒོམ་ཚུལ་ཞིབ་པར་དབྱེ་ན་དེ་ཁོ་ན་ཉིད་བཞི་སྟེ། བདག ལྷ། བཟླས་པ། བསམ་གཏན་གྱི་དེ་ཁོ་ན་ཉིད་དོ། །</span></p>
			<p class="tibetan-commentary-non-indent"><span class="tibetan-sabche">དང་པོ་༼བདག་༽ནི།</span></p>
			<p class="tibetan-commentary-non-indent"><span class="front-title">ཁྲུས་དང་གཙང་སྦྲ་བྱ་བ་དང༌། གནས་དང་བདག་སྲུང་བ་དང༌། མདུན་གྱི་བྲིས་སྐུ་ལ་ལྷ་སྤྱན་དྲངས་ལ་མཆོད་དེ། དེའི་སྤྱན་སྔར་རང་གི་རིགས་དང་མཐུན་པའི་སྐྱིལ་</span><span class="front-title">ཀྲུང་གིས་གནས་ནས་ཆོས་སྐུ་ལམ་བྱེད་ཡེ་ཤེས་ཀྱི་ཚོགས་ནི། གང་ལྟ་བས་གཏན་ལ་དབབ་བྱའི་གཞི་བདེ་བར་གཤེགས་པའི་སྙིང་པོ་ཉིད་ཡིན་ལ། དེའང་ཆོས་དྲུག་དང་ལྡན་པས་ཕུང་སོགས་རང་བཞིན་གྱིས་མ་གྲུབ་པའི་བདག་གི་དེ་ཁོ་ན་ཉིད་བསྒོམ་པར་བྱ་སྟེ། ཆོས་དྲུག་ནི། གཟུང་འཛིན་ལ་སོགས་པའི་རྟོག་པ་མེད་པ། རྣམ་པར་མི་རྟོག་པའི་སྣང་བ་མེད་པ། རྡུལ་ཕྲ་རབ་ཀྱི་གཟུགས་མེད་པ། མཚན་མའི་གཡོ་བ་མེད་པ། དེ་རྣམས་ཀྱིས་སྟོང་པའི་མེད་དགག་ལས་འདས་པའི་རང་བཞིན་འོད་གསལ་བ། རང་གི་ངོ་བོ་སོ་སོ་རང་གིས་རིག་པའི་མཚན་ཉིད་ཅན་ནོ། །</span></p>
			<p id="_idParaDest-418" class="tibetan-sabche1"><span class="tibetan-sabche">གཉིས་པ་༼ལྷ་༽ནི།</span></p>
			<p class="tibetan-commentary-non-indent"><span class="front-title">གཟུགས་སྐུ་ལམ་བྱེད་བསོད་ནམས་ཀྱི་ཚོགས་ཏེ་གཟུགས་ཡི་གེ་རང་བཞིན་གྱི་ལྷ་གསུམ་སྟེ། དེའང་དང་པོ་ལ་སྤྱན་ལ་སོགས་པས་ཕྱེ་བའི་ཞལ་ཕྱག་ཡོངས་སུ་རྫོགས་པའི་གཟུགས་ཀྱི་ལྷ་དང༌། འཁོར་ལོ་རྡོ་རྗེ་སོགས་ཕྱག་རྒྱའི་ལྷ་གཉིས།</span><span class="front-title"> གཉིས་པ་ཡི་གེའི་ལྷ་ལ་ཡི་གེའི་རྣམ་པའི་ལྷ་དང་སྒྲའི་ལྷ་གཉིས། གསུམ་པ་རང་བཞིན་གྱི་ལྷ་ལ་ཡུལ་ཆོས་ཉིད་སྟོང་པ་ཉིད་ཀྱི་ལྷ་དང་ཡུལ་ཅན་རྣམ་པར་མི་རྟོག་པའི་ཡེ་ཤེས་ཀྱི་ལྷ་གཉིས་སོ། །དེ་ཐམས་ཅད་ཀྱང་རྣལ་འབྱོར་གྱི་ངོ་བོར་ཉམས་སུ་ལེན་པ་ན་ལྷ་དྲུག་གི་མཚན་ཉིད་ཅན་དུ་བསྡུ་སྟེ། </span><span class="tibetan-external-citations">སྟོང་དང་ཡི་གེ་སྒྲ་གཟུགས་དང༌། །ཕྱག་རྒྱ་མཚན་མ་དྲུག་ཡིན་ཏེ། </span><span class="front-title">།ཞེས་གསུངས་པའི་དང་པོ་སྟོང་པའི་ལྷ་ནི། བདག་དང་ལྷའི་དེ་ཁོ་ན་ཉིད་སྤྲོས་བྲལ་དབྱེར་མེད་དོན་དམ་བྱང་ཆུབ་སེམས་ཀྱི་ངོ་བོ་སྟོང་པ་ཉིད་ལ་མཉམ་པར་འཇོག་པའོ། །གཉིས་པ་ཡི་གེའི་ལྷ་ནི། སྐབས་ཀྱི་ལྷ་གང་ཡིན་པ་དེའི་སྔགས་ཀྱི་ཡིག་འབྲུ་བྲིས་པའི་རྣམ་པ་ཅན་དུ་ནམ་མཁར་རང་སེམས་ཟླ་བར་གྱུར་པ་ལ་གནས་པའམ། ཟླ་བ་ཁོ་ན་བསྒོམ་པའང་དེའི་དོན་ཏོ། །གསུམ་པ་སྒྲའི་ལྷ་ནི། ཟླ་བའི་སྟེང་དུ་རིགས་གསུམ་གྱི་ལྷ་གང་ཉེ་བར་བསྙེན་པའི་བཟླ་བྱའི་</span><span class="front-title">སྔགས་རང་སྒྲ་གྲགས་པར་བསྒོམ་པའོ། །བཞི་པ་གཟུགས་ཀྱི་ལྷ་ནི། དེའི་འོད་ཀྱིས་དོན་གཉིས་བྱས་ཏེ་ཡོངས་སུ་གྱུར་པ་ལས་ལྷའི་གཟུགས་རྫོགས་པར་བསྒོམ་པའོ། །ལྔ་པ་ཕྱག་རྒྱའི་ལྷ་ནི། གཙུག་ཏོར་སོགས་བྱིན་གྱིས་རློབ་པའི་རྒྱ་བཅིངས་ནས་གནས་དེ་དག་ཏུ་སྔགས་བརྗོད་ཅིང་གཏུགས་པའམ་སོ་སོའི་དམ་ཚིག་གི་རྒྱ་བཅིངས་པའོ། །དྲུག་པ་མཚན་མའི་ལྷ་ནི། མཉམ་བཞག་ཏུ་བསྒོམ་པའི་ལྷ་དེའི་རྣམ་པ་རྗེས་ཤེས་ཐམས་ཅད་དུ་དྲན་པར་བྱ་བ་སྟེ་སྣོད་བཅུད་ཀྱི་སྣང་བ་དག་སྣང་དུ་བལྟས་ལ་རང་གི་ལྷའི་གནས་ལུས་ལོངས་སྤྱོད་དུ་བསྒོམ་པ་ཡིན་ལ། དེ་ལྟར་བསྒོམ་པ་དེ་ལས་སེམས་གཞན་དུ་མི་འཕྲོ་བར་བསྡོམས་ནས་བཟླས་བརྗོད་ཀྱི་ཡན་ལག་གི་མཚམས་མ་རྫོགས་ཀྱི་བར་རམ་ཅི་ནུས་པར་སྲོག་རྩོལ་བཟུང་སྟེ་རང་ལྷར་གསལ་བའི་སྐུ་ལ་རྩེ་གཅིག་ཏུ་མཉམ་པར་བཞག་པ་ནི་ལྷའི་དེ་ཁོ་ན་ཉིད་དོ། །</span></p>
			<p id="_idParaDest-419" class="tibetan-sabche1"><span class="tibetan-sabche">གསུམ་པ་༼བཟླས་པ་༽ནི།</span></p>
			<p class="tibetan-commentary-non-indent"><span class="front-title">བཟླས་</span><span class="front-title">པའི་ཡུལ་བགྲང་ཕྲེང༌། བཟླ་བའི་གནས། ནམ་ཟློ་བའི་དུས། བཟླ་བའི་ཚད། བཟླས་པའི་སྐབས་ཀྱི་སྤང་བླང་རྣམས་ལེགས་གྲུབ་སོགས་ལས་འབྱུང་བ་བཞིན་མ་ནོར་བར་ལྡན་པས། བསྙེན་པ་སྤྱིར་བཏང་བའི་བཟླས་པ་ནི། རིགས་གསུམ་སོ་སོའི་ལྷའི་ཐུགས་ཀར་ཀུན་རྫོབ་བྱང་ཆུབ་ཀྱི་སེམས་ཟླ་བའི་དཀྱིལ་འཁོར། དེའི་སྟེང་དུ་བཟླ་བྱའི་སྔགས་སྒྲ་གདངས་དང་བཅས་པ་རིམ་པ་བཞིན་བཀོད་ནས་གསང་སྔགས་ཀྱི་ལྷ་རྣམས་མངོན་སུམ་དང་འདྲ་བར་བལྟས་ལ། ཡང་དང་ཡང་དུ་བསམ་པའི་དྲན་པ་རྒྱུན་མི་འཆད་པས་ཡུལ་ལ་ཕྱིན་ཅི་ལོག་གི་ངན་རྟོག་བསལ་བས་སེམས་རྩེ་གཅིག་པ་བསྒྲུབས་ཏེ་རིགས་གསུམ་གྱི་བདག་པོའི་གསང་སྔགས་དག་བཟླ་བ་ཡིན་ལ། དངོས་གྲུབ་སྒྲུབ་པ་ཁྱད་པར་ཅན་གྱི་བཟླས་པ་ནི། བསམ་གཏན་ཕྱི་མ་ལས། </span><span class="tibetan-external-citations">སྒྲ་དང་སེམས་དང་གཞི་ལ་གཞོལ། །གསང་སྔགས་མི་འགྱུར་གཞི་ལ་གནས། །ཡན་</span><span class="tibetan-external-citations">ལག་མ་ཉམས་གསང་སྔགས་བཟླས། །ངལ་ན་བདག་ལ་ངལ་སོས་ཤིག</span><span class="front-title"> །ཅེས་གསུངས་པའི་གཞི་ནི་ལྷ་བསམ་པ། སེམས་ནི་ཀུན་རྫོབ་བྱང་ཆུབ་སེམས་ཀྱི་རང་བཞིན་ཟླ་བའི་དཀྱིལ་འཁོར་ལྷའི་ཐུགས་ཀར་བསམ་པ། སྒྲ་ནི་ཟླ་བའི་སྟེང་དུ་ཡིག་འབྲུ་སྒྲ་གདངས་ཅན་དུ་བསམ་པའོ། །དེ་དག་ལག་ལེན་དུ་བྱེད་པའི་ཚེ་སྲོག་རྩོལ་བསྡམས་ལ། མདུན་གྱི་ལྷའི་སྐུ་ཟླ་བ་སྔགས་དང་བཅས་པ་ལ་སེམས་རྩེ་གཅིག་ཏུ་དམིགས་ནས་ཡིད་ཀྱིས་སམ་ཤུབ་བུར་སྔགས་བཟླ་བ་སྟེ་གཞོལ་ཞེས་པའི་དོན་ཏོ། །དེ་ནས་སྲོག་དབྱུང་བ་སྟེ་དབུགས་གཏོང་བ་ན་རང་ལྷ་ཉིད་ཀྱི་གཞིའི་ང་རྒྱལ་ལ་གནས་པར་བྱ་བ་སྟེ་རྐང་པ་གཉིས་པའི་དོན་ཏོ། །སྔགས་བཟླ་བ་དེ་དག་ཀྱང་ཡི་གེ་རིང་ཐུང་དང་མྱུར་བུལ་དང་གུག་སྐྱེད་སོགས་མ་ཉམས་པར་བཟླ་བ་སྟེ་རྐང་པ་</span><span class="front-title">གསུམ་པའི་དོན་ཏོ། །བཟླས་པ་དེས་སྐྱོ་ཞིང་དུབ་པ་ན་བདག་གི་དེ་ཁོ་ན་ཉིད་རྣམ་པར་མི་རྟོག་པའི་ངང་དུ་ངལ་གསོ་བ་སྟེ་རྐང་པ་བཞི་པའི་དོན་ཏོ། །བཟླས་པའི་རིམ་པ་ཕྱི་མ་འདི་ནི་རྩེ་གཅིག་པའི་མཚན་ཉིད་ཅན་གྱི་བཟླས་པ་ཞི་གནས་སུ་སྒྲུབ་པ་སྟེ། ངལ་གསོ་བའི་དུས་མ་གཏོགས་པ་མདུན་གྱི་ལྷ་ལ་རྩེ་གཅིག་ཏུ་ཡིད་གཏད་དེ་མདུན་གྱི་ལྷ་དང་བདག་ཉིད་ཐ་དད་པའི་སྣང་བ་བཟློག་ནས་བདག་མདུན་དབྱེར་མེད་པའི་གསལ་སྣང་ཐོབ་ཀྱི་བར་དུ་བཟླ་བས་སོ། །ཚུལ་འདི་ལ་དཔག་ནས་སྔ་མ་ལ་ཙམ་པོ་དང་ཕྱི་མ་ལ་ཁྱད་པར་གྱི་སྒྲས་བཏགས་ཏེ་དེ་དག་ནི་བཟླས་པའི་དེ་ཁོ་ན་ཉིད་དོ། །</span></p>
			<p id="_idParaDest-420" class="tibetan-sabche1"><span class="tibetan-sabche">བཞི་པ་༼བསམ་གཏན་༽ནི།</span></p>
			<p class="tibetan-commentary-non-indent"><span class="front-title">བསམ་གཏན་ཕྱི་མ་ལས། </span><span class="tibetan-external-citations">གསང་སྔགས་མེར་གནས་དངོས་གྲུབ་སྟེར། །སྒྲ་གནས་རྣལ་འབྱོར་སྟེར་བར་དྲན། །སྒྲ་མཐས་ཐར་པ་སྟེར་བ་ཉིད། །འདི་དག་དེ་ཉིད་གསུམ་པོ་ཡིན།</span><span class="front-title"> </span><span class="tibetan-sabche">།ཞེས་དེ་ཉིད་དམ་བསམ་གཏན་རྣམ་པ་གསུམ་དུ་གསུངས་</span><span class="tibetan-sabche">པའི། དང་པོ་མེར་གནས་ཀྱི་དེ་ཉིད་ནི།</span><span class="front-title"> ལྷའི་ཐུགས་ཀར་ཤིན་ཏུ་ཞི་བ་མར་མེའི་ལྕེ་འདྲ་བའི་མེ་འབར་བའི་ནང་དུ། ཟླ་བ་ལ་གནས་པའི་སྔགས་ཀྱི་ཚིག་གི་ཡི་གེ་འབྲུ་གཅིག་ནས་གཅིག་ཏུ་བརྒྱུད་པའི་རང་བཞིན་ཅན་དུ་བསམ་པ་ལ་རྩེ་གཅིག་ཏུ་དམིགས་ཏེ། སྲོག་སྡོམ་པའི་སྦྱོར་བས་གསལ་སྣང་མ་ཐོབ་ཀྱི་བར་དུ་བསླབ་པའོ། །འདི་ནི་ཞི་སོགས་ཀྱི་ལས་ཐམས་ཅད་སྒྲུབ་པའི་གཞིར་གྱུར་པའོ། །</span></p>
			<p id="_idParaDest-421" class="tibetan-sabche1"><span class="tibetan-sabche">གཉིས་པ་སྒྲ་གནས་ཀྱི་དེ་ཉིད་ནི།</span></p>
			<p class="tibetan-commentary-non-indent"><span class="front-title">སྙིང་གར་ཟླ་བའི་གཟུགས་ཀྱི་ནང་ན་འདུག་པའི་མེ་ལྕེའི་དབུས་སུ་ལྷའི་གཞིའམ། ཟླ་བའི་དཀྱིལ་འཁོར་འབའ་ཞིག་ལ་ཡིག་འབྲུའི་ཕྲེང་བ་རབ་ཏུ་བརྟགས་ལ། ཅུང་ཟད་ཙམ་ཞིག་ཏིང་ངེ་འཛིན་རབ་ཏུ་གསལ་བར་བྱས་ཏེ། དེ་ནས་དེའི་རྣམ་པ་ཡང་སྤངས་ལ་དྲིལ་བུའི་སྒྲ་ལྟ་བུའི་རང་བྱུང་གི་སྔགས་སྒྲའི་དབྱངས་ཙམ་གྲགས་པ་འབའ་ཞིག་བསམས་ནས། སྲོག་བསྡམས་ཤིང་རྩེ་གཅིག་ཏུ་</span><span class="front-title">དམིགས་པས་གསལ་སྣང་ཐོབ་ཀྱི་བར་དུ་བསླབ་པ་སྟེ་ཞི་གནས་སྐྱེ་བའི་རྟེན་གཞིར་གྱུར་པའོ། །</span></p>
			<p id="_idParaDest-422" class="tibetan-sabche1"><span class="tibetan-sabche">གསུམ་པ་སྒྲ་མཐའི་དེ་ཉིད་ནི།</span></p>
			<p class="tibetan-commentary-non-indent"><span class="front-title">སྔགས་ཀྱི་སྒྲ་ཙམ་དེ་ཉིད་ཀྱང་དཔྱད་ཅིང་གཞིགས་པས་ངོ་བོ་སྐྱེ་འགག་གནས་གསུམ་དང་བྲལ་བར་ཤེས་ནས། བདག་གི་དེ་ཁོ་ན་ཉིད་རྣམ་པར་མི་རྟོག་པའི་ཡེ་ཤེས་ཀྱི་ངང་ལ་མཉམ་པར་འཇོག་པ་སྟེ། དེ་ལས་ལྷག་མཐོང་གི་ཡེ་ཤེས་འཆར་ཞིང་ཐར་པ་དངོས་ཀྱི་ཉེར་ལེན་དུ་འགྱུར་བ་ཡིན་ཏེ། དེ་དག་ནི་བསམ་གཏན་གྱི་དེ་ཁོ་ན་ཉིད་དོ། །དངོས་གྲུབ་ཁྱད་པར་ཅན་གྱི་ལས་ཚོགས་བསྒྲུབ་པ་ལ་ཇི་སྐད་བཤད་པ་དེ་དག་སྔོན་དུ་འགྲོ་དགོས་ལ། ལས་དང་དངོས་གྲུབ་ཕྲ་མོ་སྒྲུབ་པ་ལ་ནི་དེའི་ངེས་པ་མེད་པས་བཟླས་བརྗོད་ཐུན་མོང་བ་ཙམ་གྱིས་ཀྱང་འགྲུབ་པ་ཉིད་དོ། །དེ་ལྟར་མདུན་བསྐྱེད་ཀྱི་ལྷ་རྗེ་དང༌། བདག་ཉིད་ཁོལ་པོའི་ཚུལ་གྱིས་མཆོག་དམན་དུ་ལྟ་བས་བསྙེན་པ་མཐར་ཕྱིན་ནས་དངོས་གྲུབ་</span><span class="front-title">བསྒྲུབ་པར་བྱའོ། །</span></p>
			<p class="tibetan-regular-indented"><span class="front-title">འདིར་ཇོ་ནང་རྗེ་བཙུན་སོགས་ནི་བྱ་རྒྱུད་སྤྱིར་མཚན་བཅས་ལ་བདག་བསྐྱེད་ལྷའི་རྣལ་འབྱོར་མེད་ཅིང༌། མདུན་བསྐྱེད་ལའང་དམ་ཚིག་པ་བསྐྱེད་པ་མེད་དེ། ཡེ་ཤེས་ཀྱི་ལྷ་སྤྱན་དྲངས་ཕྱག་རྒྱ་བསྟན། མཆོད་པ་ཕུལ་ཏེ་སྔགས་བཟླས་ནས་མཐར་གཤེགས་སུ་གསོལ་བ་ཙམ་ཡིན། གཉིས་པ་མཚན་མེད་ནི་སྟོང་པ་ཉིད་བསྒོམ་པ་སྟེ། མདོ་དང་ཐུན་མོང་བ་ཁོ་ན་ཡིན། ལྷ་དྲུག་གི་བཤད་པ་སོགས་སྤྱོད་རྒྱུད་ལུགས་ཟང་མ་ཡིན་གྱི་བྱ་རྒྱུད་ཀྱི་ལུགས་གཏན་ནས་མ་ཡིན་གསུངས། བོད་སྔ་མ་ཕལ་ཆེར་ལྷ་དྲུག་རྣམ་གཞག་སོགས་གོང་སྨོས་ལྟར་བཞེད་ཀྱང་བདག་བསྐྱེད་མེད་པར་བཞེད། ཁ་ཅིག་གིས་བདག་བསྐྱེད་ཀྱང་ཡོད་པར་བསྒྲུབ། ཀརྨ་ཕྲིན་ལས་པ་སོགས་ཀྱིས་བྱ་རྒྱུད་ཙམ་པོ་བ་ལ་བདག་བསྐྱེད་མེད་ཅིང་ཁྱད་པར་བ་ལ་ཡོད་པར་བཤད་ལ། བྱ་རྒྱུད་ཀྱི་ལྷ་བདག་བསྐྱེད་ཡན་ལག་བཞི་རྫོགས་སུ་བསྐྱེད་པར་བཤད་པའི་རིགས་ནི་བྱ་རྒྱུད་བླ་མེད་ལྟར་ཉམས་སུ་ལེན་པའི་ལུགས་ཡིན་གྱི་བྱ་རྒྱུད་རང་ལུགས་མ་ཡིན་ནོ། །གང་ལྟར་རྒྱུད་སྡེ་འདི་སྒྲུབ་པ་ལ། དྲག་པོའི་ལས་ཀྱི་སྐབས་འགའ་དང༌། ཁྲོ་བོ་</span><span class="front-title">འཆོལ་པ་སྟོབས་པོ་ཆེ་སྒྲུབ་པ་ལ་སོགས་པ་དམིགས་བསལ་ཅན་རྣམས་མ་གཏོགས་ཁྲུས་དང་གཙང་སྦྲ་དང་སྨྱུང་གནས་ལ་སོགས་པའི་དཀའ་ཐུབ་དང༌། མཆོད་རྫས་ཀྱང་སྲོག་ཆགས་ཀྱི་ལུས་དང་མ་འདྲེས་པ་གཙང་མ་ཁོ་ན་དགོས་པར་བཞེད་ཅིང༌། བསྙེན་པ་དང་སྒྲུབ་པའི་དུས་ཚངས་སྤྱོད་དགེ་བསྙེན་ཡན་ཆོད་ཀྱི་སྤྱོད་པ་ལ་བརྟེན་དགོས་པ་དང༌། རྒྱུད་ཀྱི་ནང་སེལ་རེ་རེ་ཙམ་ལས་མདུན་བསྐྱེད་ལྷ་ཕོ་མོ་ཕན་ཚུན་གཟིགས་པ་ལ་སྒྲུབ་པ་པོ་རང་ཉིད་ཕར་ལྟ་བའི་ཆགས་ལམ་ཙམ་མོ། །</span></p>
			<p id="_idParaDest-423" class="tibetan-sabche1"><span class="tibetan-sabche">གསུམ་པ་སྒྲུབ་པའི་སྤྱོད་པ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྫས་ལུས་ལོངས་སྤྱོད་འདོད་དང་སྐལ་མཉམ་བསྒྲུབ། །</span></p>
			<p class="tibetan-commentary-non-indent"><span class="front-title">བསྙེན་པའི་རྣལ་འབྱོར་གྱིས་ལྷ་ཉེ་བའི་མཚན་མ་མཐོང་བ་ནས་སྒྲུབ་པ་ལ་འཇུག་སྟེ། </span><span class="front-title">དེའི་ངོ་བོ་ཡང་རྫས་དང་ལུས་དང་ལོངས་སྤྱོད་རྣམས་འདོད་ལྷ་རྣམས་དང་སྐལ་མཉམ་གྱི་རིག་འཛིན་ནམ་མཁའ་སྤྱོད་དུ་སྒྲུབ་པའོ། །དེའི་རྫས་ནི་རལ་གྲི་དང་མིག་སྨན་ལ་སོགས་པ་ལ་བརྟེན་ནས་མཁའ་སྤྱོད་དུ་འགྲོ་བ་དང༌། ལུས་ནི་ཕུང་པོ་སོགས་ཀྱི་ལུས་རགས་པ་སྦྱངས་ནས་ཕྲ་བ་དང་ཡང་བ་སོགས་ཀྱི་དབང་ཕྱུག་གི་ཡོན་ཏན་བརྒྱད་མངོན་དུ་བྱས་ཏེ་མཁའ་སྤྱོད་དུ་འགྲོ་བ་དང༌། ལོངས་སྤྱོད་ནི་མིའི་ལོངས་སྤྱོད་འཁོར་ལོས་སྒྱུར་བ་ལྟ་བུ་ནས་མཁའ་སྤྱོད་དུ་འདོད་ལྷ་རྣམས་དང་མཚུངས་པའི་ལོངས་སྤྱོད་དུ་འགྲོ་བའི་བར་རོ། །</span></p>
			<p id="_idParaDest-424" class="tibetan-sabche1"><span class="tibetan-sabche">བཞི་པ་གྲུབ་པའི་སྤྱོད་པ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གྲུབ་པའི་སྤྱོད་པ་གནས་སྐབས་མཐར་ཐུག་སྤྱད། །</span></p>
			<p class="tibetan-commentary-non-indent"><span class="front-title">གྲུབ་པའི་སྤྱོད་པ་ལ་གནས་སྐབས་དང་མཐར་ཐུག་ཏུ་སྤྱད་པར་བྱ་བའི་དབྱེ་བས་</span><span class="front-title">གཉིས། དང་པོ། ཐུན་མོང་རྫས་ལུས་ལོངས་སྤྱོད་ཀྱི་མཁའ་སྤྱོད་ལ་བརྟེན་ནས་རང་དང་གཞན་གྱི་དོན་ཡིད་ལ་གང་བརྣགས་པ་དཀའ་བ་མེད་པར་འགྲུབ་པའོ། །ཐུན་མོང་མིན་པ་ཐེགཆེན་སེམས་བསྐྱེད་དང་མི་ལྡན་པར་སྔགས་ཀྱི་སྤྱོད་པ་སྤྱད་པས་ཉན་རང་གི་འབྲས་བུ་འགྲུབ་པའོ། །གཉིས་པ་མཐར་ཐུག་ནི། རིག་འཛིན་ནམ་མཁའ་སྤྱོད་ཀྱི་རྟེན་དེ་ལ་བརྟེན་ནས་སྔགས་ལ་བརྟེན་པའི་ཕ་རོལ་ཏུ་ཕྱིན་པའི་སྤྱོད་པ་སྤྱད་པས། རྒྱུད་སྡེ་འདིར་འབྱུང་བའི་སྐུ་གསུམ་གྱི་མཚན་ཉིད་ཅན་གྱི་བྱང་ཆུབ་མངོན་དུ་བྱེད་པའོ། །</span></p>
			<p id="_idParaDest-425" class="tibetan-sabche1"><span class="tibetan-sabche">དྲུག་པ་དངོས་གྲུབ་ཇི་ལྟར་སྒྲུབ་པ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དངོས་གྲུབ་རྣམ་གསུམ་ཚུལ་བཞིན་བསྒྲུབས་པ་ལས། །</span></p>
			<p class="tibetan-commentary-non-indent"><span class="front-title">དེ་ལ་བསྒྲུབ་བྱའི་དངོས་གྲུབ་ནི་ལུགས་འདིར་གཙོ་བོར་བསྡུས་ན་རྣམ་པ་གསུམ་དུ་འདུས་པར་བཤད་དེ། ངོ་བོའི་སྒོ་ནས་དབྱེ་ན། རབ་རིག་འཛིན་དང་མངོན་ཤེས་དང་བསྟན་བཅོས་ཀུན་ཤེས་པ་སོགས་སོ། །འབྲིང་མི་སྣང་བ་དང་བཅུད་ལེན་དང་རྐང་མགྱོགས་སོགས་སོ། །ཐ་མ་གཞན་དབང་དུ་འདུ་བ་དང་བསད་བསྐྲད་སོགས་སམ། ཡང་ན་གོང་སྨོས་རྫས་ལུས་ལོངས་སྤྱོད་གསུམ་མོ། །རིགས་ཀྱིས་དབྱེ་ན། གཤེགས་རིགས་ཀྱི་དངོས་གྲུབ་ཞི་བ། པདྨའི་རིགས་ཀྱི་རྒྱས་པ། རྡོ་རྗེའི་རིགས་ཀྱིདྲག་ཤུལ་ལོ། །ལྷའི་སྒོ་ནས་རང་རང་གི་རིགས་ཀྱི་བདག་པོས་ཞི་བ། རིགས་ཀྱི་ཡུམ་གྱིས་རྒྱས་པ། རིགས་ཀྱི་ཁྲོ་བོས་དྲག་ཤུལ་གྱི་དངོས་གྲུབ་བོ། །རྟགས་ཀྱི་སྒོ་ནས་རྫས་འབར་བ་དང༌། དུ་བ་འཐུལ་བ་དང༌། དྲོ་བ་གསུམ་མོ། །གསུང་བ་པོའི་སྒོ་ནས་འཕགས་པ་དང༌། ལྷ་དང༌། ས་བླ་བའི་སྔགས་གསུམ་མོ། །འདི་དག་ལ་དངོས་</span><span class="front-title">གྲུབ་སྟེར་བ་པོ་མཆོག་ཡིན་ཀྱང་སྒྲུབ་པ་པོས་ལེགས་པར་མ་འབད་པའི་བསྙེན་པ་ལས་དངོས་གྲུབ་ཐ་མ་སྩོལ་བའང་ཡོད་ལ། ལེགས་པར་བསྙེན་ན་ནི་ཐ་མས་ཀྱང་གཞན་ལས་བླངས་ནས་དངོས་གྲུབ་མཆོག་སྟེར་བའང་ཡོད་པར་གྲགས་སོ། །དེ་དག་ཇི་ལྟར་སྒྲུབ་ན། ཚུལ་བཞིན་བསྒྲུབས་པ་ལས་ཞེས་པས་བསྟན་ཏེ། ཐོག་མར་འགྲུབ་མི་འགྲུབ་ཀྱི་ལྟས་བརྟགས་པས་འགྲུབ་པའི་མཚན་མ་མཐོང་ན། སྦྱིན་སྲེག་གིས་སྒྲུབ་པ་དང་སྔགས་ཀྱི་བཟླས་སྒོམ་ཙམ་བྱས་ཏེ་སྒྲུབ་པ་སོགས་མང་དུ་གསུངས་པ་གང་ཡིན་པ་དེ་རྣམས་བྱ་སྟེ། དུས་གསུམ་དུ་མཆོད་པ་དང་བཤགས་པ་དང་རྗེས་སུ་ཡི་རང་དང་སྨོན་ལམ་གདབ་པ་དང་ཤེར་ཕྱིན་གྱི་གླེགས་བམ་བཀླག་པ་དང་མཎྜལ་བྱ་བ་དང་སྡོམ་པ་གཟུང་བ་དང་བསྲུང་བ་བྱ་བ་རྣམས་གོས་ལན་གསུམ་དུ་བརྗེས་ནས་བྱའོ། །དེ་དག་གི་སྐབས་སུ་མདུན་དུ་ལྷ་སྤྱན་དྲངས་པས་མི་ཆོག་པར་</span><span class="front-title">གསར་དུ་བསྐྱེད་ཅིང་ཡན་ལག་བཞིའི་བཟླས་བརྗོད་དང་པོ་གཉིས་གང་རིགས་བྱས་པས། གཟུགས་སྐུ་མཆོད་རྟེན་སོགས་ལས་འོད་འཕྲོ་བ་དང༌། བཀྲེས་པ་ཆུང་བ་སོགས་བྱུང་ན་བཟླས་སྒོམ་གནད་དུ་སོང་བ་དང་ལྷ་མངོན་དུ་ཕྱོགས་པའི་རྟགས་སུ་གསུངས་ཤིང༌། དེའི་སྐབས་སུ་བསམ་གཏན་ཕྱི་མ་ལས་གསུངས་པའི་སྒྲུབ་པའི་སྐྱོན་རྣམས་སྤངས་ཏེ་བརྩོན་འགྲུས་ཀྱིས་བསྒྲུབས་པས་གྲུབ་པའི་འབྲས་བུ་མངོན་དུ་བྱེད་པར་འགྱུར་རོ། །</span></p>
			<p id="_idParaDest-426" class="tibetan-sabche1"><span class="tibetan-sabche">བདུན་པ་ས་ལམ་འབྲས་བུའི་རིམ་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དབང་རྣོན་བསྐལ་པ་བརྒྱད་ཀྱི་ཡུན་ལ་སོགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཐར་ཕྱིན་རྟེན་དེར་རིགས་གསུམ་གོ་འཕང་འཐོབ། །</span></p>
			<p class="tibetan-commentary-non-indent"><span class="front-title">གྲུབ་པའི་དུས་ནི་དབང་རྣོན་བསྐལ་པ་བརྒྱད་ཀྱིས་ཐོབ་པར་བཞེད་པ་ནི་སྤྱིར་བཏང་ཡིན་ལ། སོགས་ཁོངས་ནས། འཇམ་དཔལ་རྩ་རྒྱུད་ནས་དབང་པོ་རབ་སྐྱེ་བ་གཅིག་དང༌། འབྲིང་རྡོ་རྗེ་རྩེ་མོ་ལས་སྐྱེ་བ་བཅུ་དྲུག་གིས་འབྲས་བུ་མཐར་ཕྱིན་པར་བཤད་པ་དང༌། ཐ་མ་རང་བྱུང་ཞབས་ཀྱིས། </span><span class="tibetan-external-citations">བྱ་སྤྱོད་ཚུལ་གྱི་ཐབས་མཁས་ཙམ། །ལྡན་ཡང་མི་ཚེ་བཅུ་དྲུག་སྟེ།</span><span class="front-title"> །ཞེས་པ་ལྟར་ལོ་དྲུག་སྟོང་གིས་ས་དང་ལམ་གྱི་རིམ་པ་མཐར་ཕྱིན་ནས་སྒྲུབ་བྱེད་དང་མཐུན་པར་རིགས་གསུམ་གང་ཡང་རུང་བའི་བྱང་ཆུབ་ཀྱི་གོ་འཕང་འཐོབ་པར་འགྱུར་རོ། །སྤྱིར་བྱ་རྒྱུད་ཀྱི་ལམ་བསྒོམས་པས་ཚོགས་ལམ་ཆེན་པོའི་བར་བགྲོད་ནས་སངས་རྒྱས་སྤྲུལ་པའི་སྐུའི་ཞལ་མཐོང་སྟེ་འདོད་གཟུགས་གང་རུང་གི་རིག་པ་འཛིན་པར་གནས་འགྱུར། དེའི་ཐོག་ནས་ལམ་ལྷག་མ་བགྲོད་དེ་ཟུང་འཇུག་མངོན་དུ་བྱེད་པར་གསུངས་ཤིང༌། ཟུང་འཇུག་ཏུ་སྦྱོར་བའི་</span><span class="front-title">སྐབས་ངེས་པར་བླ་མེད་ལ་ལྟོས་དགོས་པས་བྱ་རྒྱུད་ཁོ་ནའི་ལམ་གྱིས་མཐར་ཕྱིན་པར་བཤད་པ་ནི་དྲང་བའི་དོན་དུ་བཞེད་དོ། །</span></p>
			<p id="_idParaDest-427" class="tibetan-sabche1"><span class="tibetan-sabche">གཉིས་པ་སྤྱོད་པའི་རྒྱུད་ཀྱི་རྣམ་པར་གཞག་པ་ལ་བདུན། སྒྲ་དོན་དང་ངོ་བོ། རྣམ་པར་དབྱེ་བ། འཇུག་སྒོའི་དབང༌། བསྲུང་བྱའི་དམ་སྡོམ། ལམ་མངོན་རྟོགས། བསྒྲུབ་བྱའི་དངོས་གྲུབ། ས་ལམ་འབྲས་བུའི་རིམ་པའོ། །དང་པོ་༼སྒྲ་དོན་དང་ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བྱ་བ་ཏིང་འཛིན་ཆ་མཉམ་སྤྱོད་པའི་རྒྱུད། །</span></p>
			<p class="tibetan-commentary-non-indent"><span class="front-title">ཕྱི་ལུས་ངག་གི་བྱ་བ་དང་ནང་སེམས་ཀྱི་ཏིང་ངེ་འཛིན་ཆ་མཉམ་པར་སྤྱོད་པའམ་</span><span class="front-title">བརྟུལ་ཞུགས་ཀྱི་སྤྱོད་པ་གཙོར་བཏོན་པས་གཉིས་ཀའི་རྒྱུད་དམ་སྤྱོད་པའི་རྒྱུད་ཅེས་བྱ་ཞིང༌། རྒྱུད་དེའི་ངོ་བོ་ནི། ཀུན་བཏུས་ལས། </span><span class="tibetan-external-citations">ལས་ཀྱི་བྱ་བ་སྣ་ཚོགས་རྒྱ་ཆེན་པོ་བྱ་བའི་རྒྱུད་ཀྱི་ཕྱག་རྒྱ་དམིགས་པའི་མཚན་ཉིད་རབ་ཏུ་སྤྱད་པས་བསྒྲུབ་པར་བྱ་བ་དང་སྒྲུབ་པར་བྱེད་པ་ནི་སྤྱོད་པའི་རྒྱུད་ལ་བཞུགས་སོ།</span><span class="front-title"> །ཞེས་གསུངས་པ་ལྟར་ཡིན་ལ་དེ་ཡང་དཀྲོལ་ན་ཕྱི་ལུས་ངག་གི་ཆོ་གས་ལས་ཀྱི་བྱ་བ་སྣ་ཚོགས་རྒྱ་ཆེན་པོ་བྱ་བའི་རྒྱུད་ལས་གསུངས་པའི་ཕྱག་རྒྱ་དང་དམིགས་པའི་མཚན་ཉིད་སོགས་རབ་ཏུ་སྤྱད་པ་སྟེ་ཉམས་སུ་བླངས་པས་རྒྱུད་དེ་ཉིད་དང་མཐུན་པར་བསྒྲུབ་པར་བྱ་བ་དང༌། ནང་སེམས་ཀྱི་ཏིང་ངེ་འཛིན་རྣལ་འབྱོར་གྱི་རྒྱུད་དང་མཐུན་པར་སྒྲུབ་པར་བྱེད་པ་ནི་ལྷ་གྲོགས་པོ་ལྟ་བུའི་ཚུལ་དུ་སྒྲུབ་པ་སྤྱོད་པའི་རྒྱུད་ལ་བཞུགས་པ་སྟེ་གནས་སོ་ཞེས་པའོ། །</span></p>
			<p id="_idParaDest-428" class="tibetan-sabche1"><span class="tibetan-sabche">གཉིས་པ་རྣམ་པར་དབྱེ་བ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རིགས་གསུམ་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། སྐུ་དང༌། གསུང་དང༌། ཐུགས་ཀྱི་རིགས་གསུམ་དུ་དབྱེར་ཡོད་ཅིང༌། དེ་ལ་སྐུའི་རིགས་ནི་རིགས་གསུམ་གྱི་གཙོ་བོ་ཡིན་ལ། དེའི་ལྷའི་རིགས་ནི་རིམ་བཞིན་བྱ་རྒྱུད་ཀྱི་འཇིག་རྟེན་ལས་འདས་པའི་རིགས་གསུམ་དང་མཚུངས་པ་དང༌། རིགས་ལྔར་ཕྱེ་ཡང་མི་འགལ་བར་གསུངས་སོ། །</span></p>
			<p id="_idParaDest-429" class="tibetan-sabche1"><span class="tibetan-sabche">གསུམ་པ་འཇུག་སྒོའི་དབང་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་ཕྱི་འཇུག་ཆུ་སོགས་དབང་ལྔ་ནོད། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། དེའང་སྤྱོད་རྒྱུད་ལ་འཇུག་སྤྱོད། སྒྲུབ་སྤྱོད། གྲུབ་སྤྱོད་གསུམ་གྱིས་བསྡུ། </span><span class="front-title">འཇུག་སྤྱོད་ལ་ཕྱི་འཇུག་ནང་འཇུག་གཉིས། ཕྱི་འཇུག་ལ་དབང་དང་དམ་ཚིག་གཉིས་སུ་ཡོད་པའི་དང་པོ་དབང་ནི། ཡེ་ཤེས་ཐིག་ལེ་ལས། </span><span class="tibetan-external-citations">བྱ་རྒྱུད་ཀྱི་དབང་གཉིས་ཀྱི་སྟེང་དུ། རྡོ་རྗེ་དྲིལ་བུ་དེ་བཞིན་མིང༌། །སྤྱོད་པའི་རྒྱུད་ལས་རབ་ཏུ་གསལ།</span><span class="front-title"> །ཞེས་གསུངས་པའི་དགོངས་པ་སྤྱོད་རྒྱུད་ལ་ཆུ་ཅོད་པན་རྡོར་དྲིལ་མིང་དབང་ལྔ་ཡོད་པར་གྲགས་ལ། དེའང་རྣམ་སྣང་མངོན་བྱང་ལས་ཆུ་དབང་དང་ཐུར་མ་དང་མེ་ལོང་དང་ཆོས་བཤད་པའི་རྗེས་གནང་ཙམ་ཞིག་ལས་མ་གསུངས་ཤིང༌། དེའི་འགྲེལ་པར་ཡང་དབུ་རྒྱན་སོགས་ཀྱི་དབང་གསལ་བར་མ་གསུངས་མོད། ཕྱག་རྡོར་དབང་བསྐུར་ལས་ནི་དབང་ལྔ་གསལ་བར་བསྟན་ཅིང༌། གཞན་འགའ་ཞིག་ལས་ཀྱང་དེ་མཚུངས་འབྱུང་བས། ལུགས་འདིར་ཆུ་སོགས་དབང་ལྔ་ནོད་པས་རང་ལུགས་སློབ་དཔོན་གྱི་དབང་ཐོབ་པ་སྟེ། དེའང་རྣམ་སྣང་མངོན་བྱང་ལ་དཔེར་</span><span class="front-title">མཚོན་ན། བུམ་དབང་དང་པོས་ངན་སོང་དྲི་མ་སྦྱོང༌། གཉིས་པས་འཁོར་བའི་ས་བོན་བཀྲུ། གསུམ་པས་ས་དང་པོ་ནས་བཅུ་པའི་བར་གྱི་ཚོགས་གཉིས་ས་བོན་སྐྲུན། བཞི་པས་རྒྱལ་ཚབ་ཀྱི་ས་བོན་བཞག དབུ་རྒྱན་གྱིས་སྐུ་མཚན་དཔེ། དྲིལ་བུས་གསུང་དབྱངས་ཡན་ལག་དྲུག་ཅུ། རྡོ་རྗེས་ཐུགས་ཇི་ལྟ་ཇི་སྙེད། མིང་དབང་གིས་མཚན་ཁམས་གསུམ་ཁྱབ་པའི་ས་བོན་བཞག་ཅིང༌། མིག་ཐུར་མེ་ལོང་ཆོས་བཤད་རྗེས་གནང་སོགས་ཀྱིས་གཞན་དོན་ཕྲིན་ལས་རྗེས་སུ་གནང་བ་སྟེ་རིག་དབང་ལྔ་རྒྱུད་སྡེ་གོང་མ་དང་མིང་འདྲ་ཡང་དོན་ཐ་དད་པ་ཡིན་ནོ། །འདི་ལ་སྤྲོས་བཅས་དང་སྤྲོས་མེད་ཤིན་ཏུ་སྤྲོས་མེད་ཀྱི་དཀྱིལ་འཁོར་དུ་དབང་བསྐུར་བ་དང༌། སྤྲོས་བཅས་ལའང་ཕྱི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་དང་ནང་ལུས་ཀྱི་དཀྱིལ་</span><span class="front-title">འཁོར་དུ་དབང་བསྐུར་བ་རྣམས་སུ་དབྱེར་ཡོད་པར་རྣམ་སྣང་མངོན་བྱང་ལས་གསུངས་ལ། དེའང་བསྡུ་ན་སྤྲོས་བཅས་སྤྲོས་མེད་དམ་ཕྱི་ནང་གི་དབང་གཉིས་སུ་འདུའོ། །</span></p>
			<p id="_idParaDest-430" class="tibetan-sabche1"><span class="tibetan-sabche">བཞི་པ་བསྲུང་བྱའི་དམ་ཚིག་དང་སྡོམ་པ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དུས་གསུམ་སྒྲིབ་པ་མེད་པའི་སྡོམ་སོགས་གཟུང༌། །</span></p>
			<p class="tibetan-commentary-non-indent"><span class="front-title">འདི་ལ་དམ་ཚིག་དང་སྡོམ་པ་ཇི་ལྟར་འཛིན་ན། རྣམ་བྱང་མངོན་བྱང་ལས་འཛིན་མཚམས་གསུམ་གསུངས་ཏེ། སྟ་གོན་གྱི་དུས་དང༌། དཀྱིལ་འཁོར་དུ་འཇུག་པའི་དུས་དང༌། དབང་བསྐུར་བ་ཐོབ་པའི་རྗེས་སུ་ཁས་བླངས་པའི་ཚུལ་གྱིས་འཛིན་པ་རྣམས་ལས། དང་པོ་དུས་གསུམ་སྒྲིབ་པ་མེད་པའི་སྡོམ་པ་ནི། བདག་གི་ལུས་ཕུལ་བས་ཀུན་རྫོབ་བྱང་སེམས་སྡོམ་པའི་ངོ་བོ་ཉིད་དུ་གཟུང་བར་འགྱུར་ཚུལ་སྔར་བྱ་</span><span class="front-title">རྒྱུད་ཀྱི་སྐབས་སུ་བཤད་པ་ལྟར་ཡིན་ལ། གཉིས་པ་དོན་དམ་བྱང་སེམས་ཆོ་ག་བཞིན་དུ་བསྐྱེད་ལ་ཆོས་ཀྱི་དབྱིངས་ཀྱི་སྔགས་རྒྱས་བྱིན་གྱིས་བརླབས་ཏེ་སྟོང་པ་ཉིད་དྲན་པར་བྱེད་པ་དང༌། ཆོས་ཀྱི་འཁོར་ལོའི་སྔགས་རྒྱས་བྱིན་གྱིས་བརླབས་པའི་སྟོང་ཉིད་དེའི་སྣང་ཆ་རང་རྡོ་རྗེ་སེམས་དཔའི་གཟུགས་སུ་བསམ་པ་དེ་ཟབ་པ་དང་རྒྱ་ཆེ་བའམ་མཚན་མེད་དང་མཚན་བཅས་ཀྱི་ཐབས་ཆས་ཁྱད་པར་དུ་བྱས་པའོ། །གསུམ་པ་དབང་བསྐུར་བ་ཐོབ་ནས་སློབ་དཔོན་གྱི་རྗེས་སུ་ཟློས་པ་ཁས་བླངས་པའི་བསམ་པས། དམ་པའི་ཆོས་མི་སྤོང་བ་སོགས་རང་ལུགས་ཀྱི་རྩ་ལྟུང་ཡན་ལག་བཅས་བསྲུང་བར་འཛིན་པའོ། །</span></p>
			<p id="_idParaDest-431" class="tibetan-sabche1"><span class="tibetan-sabche">ལྔ་པ་ལམ་མངོན་རྟོགས་ཀྱི་རིམ་པ་ལ་གསུམ། འཇུག་པའི་སྤྱོད་པ། སྦྱོར་བའི་སྤྱོད་པ། སྒྲུབ་པའི་སྤྱོད་པའོ། །དང་པོ་༼འཇུག་པའི་སྤྱོད་པ་༽ལ་གཉིས། ཕྱི་འཇུག་དང་ནང་འཇུག་གོ །དང་པོ་ཕྱི་འཇུག་ནི་བཤད་ཟིན། </span><span class="tibetan-sabche">གཉིས་པ་༼ནང་འཇུག་༽ལ་གཉིས། མཚན་བཅས་དང༌། མཚན་མེད་དོ། །དང་པོ་༼མཚན་བཅས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ནང་འཇུག་མཚན་བཅས་ལྷ་དྲུག་ཚུལ་གྱིས་ཏེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཡི་གེ་བཞི་གཉིས་བསྒོམ་བཟླས་སྤུན་གྲོགས་ལྟར། །</span></p>
			<p class="tibetan-commentary-non-indent"><span class="front-title">ནང་གི་འཇུག་སྤྱོད་མཚན་བཅས་མཚན་མེད་གཉིས་ལ་བོད་ཀྱི་སློབ་དཔོན་རྣམས་ངོས་འཛིན་ཚུལ་དང་བཞེད་པ་མི་འདྲ་བ་འགའ་ཞིག་མཆིས་པ་ལས། རྗེ་བཙུན་སྒྲོལ་མགོན་ཞབས་ཀྱི་བཞེད་པ་ལྟར་ན་མཚན་བཅས་བདག་མདུན་ལྷ་དྲུག་གི་རྣལ་</span><span class="front-title">འབྱོར་བསྒོམ་པ་སྟེ། དེའང་ཇི་སྐད་དུ། རྒྱུད་ལས། </span><span class="tibetan-external-citations">དང་པོར་ཁྲུས་བྱས་རྣལ་འབྱོར་པས། །རྡོ་རྗེའི་གདན་ལ་འདུག་ནས་ནི། །མཆོད་དང་གསོལ་བ་ལྷ་དྲུག་བསྒོམ། །སྟོང་དང་ཡི་གེ་སྒྲ་གཟུགས་དང༌། །ཕྱག་རྒྱ་མཚན་མ་དྲུག་ཏུ་འདོད།</span><span class="front-title"> །ཅེས་འབྱུང་བ་ལྟར། ཕྱི་ནང་གི་ཁྲུས་སྔོན་དུ་འགྲོ་བའི་སྲུང་འཁོར་བསྒོམ་པ་དང༌། ཡེ་ཤེས་ཀྱི་ལྷ་སྤྱན་དྲངས་ཏེ་ཕྱག་རྒྱས་བཏབ་ནས་མཆོད་པ་འབུལ་ཞིང་གསོལ་བ་བཏབ། དེ་རྗེས་གནས་ལུགས་ཀྱི་དོན་བསྒོམ་པ་སྟོང་པའི་ལྷ། དེའི་རྗེས་ནས་སྔགས་ཀྱི་ཡིག་འབྲུ་དང་ས་བོན་བསྒོམ་པ་ཡི་གེའི་ལྷ། སྔགས་ཀྱི་སྒྲ་དང་བཅས་པའི་འོད་ཟེར་སྤྲོ་བསྡུ་བསྒོམ་པ་སྒྲའི་ལྷ། ལྷའི་སྐུ་གཟུགས་བསྒོམ་པ་གཟུགས་ཀྱི་ལྷ། ཐུགས་ཀར་ཕྱག་མཚན་སོགས་བསྒོམ་པ་ཕྱག་རྒྱའི་ལྷ། རང་ལུས་ལ་སྔགས་ཀྱི་བྱིན་གྱིས་བརླབས་པས་ལྷ་སྐུར་བསྒོམ་པ་མཚན་མའི་ལྷ་ཞེས་ལྷ་དྲུག་གི་ཚུལ་གྱིས་བསྒོམ་པ་ནི་སྤྱི་དང༌། </span><span class="front-title">ཁྱད་པར་རྣམ་སྣང་མངོན་བྱང་ལས། བསྒོམ་པར་བྱ་བའི་ལྷ་ལ་ཡི་གེ་དང་ཕྱག་རྒྱ་དང་གཟུགས་ཀྱི་ལྷ་གསུམ་དུ་གསུངས་ཤིང་དེ་རེ་རེ་ལའང་གཉིས་གཉིས་ཏེ། ཡི་གེ་ལ་བྱང་ཆུབ་སེམས་ཀྱི་ལྷ་དང་སྒྲའི་ལྷ་གཉིས། ཕྱག་རྒྱ་ལ་འཁོར་ལོ་སོགས་གཟུགས་དབྱིབས་སུ་བྱས་པ་དང་ཆོས་འབྱུང་ཐལ་ཁས་མཚོན་པའི་སྟོང་པ་ཉིད་གཟུགས་དབྱིབས་མེད་པ་གཉིས། གཟུགས་ལ་ཡོངས་སུ་དག་པ་དང་ཡོངས་སུ་མ་དག་པ་གཉིས་སོ། །ཡོངས་སུ་དག་པ་ནི་མཚན་མའི་སྤྲོས་པ་མཐའ་དག་ཉེ་བར་ཞི་བར་རྟོགས་པའི་ངོ་བོ་ཉིད་དེ་བདེ་གཤེགས་སྙིང་པོ་སོ་སོ་རང་རིག་གིས་མངོན་སུམ་དུ་མཐོང་བ་དང༌། མ་དག་པ་ནི་རྣམ་པར་རྟོག་པས་ཁ་དོག་ཞལ་ཕྱག་སོགས་ཀྱི་གཟུགས་སུ་སྒོམ་པའོ། །དེ་ལྟར་ཤེས་པར་བྱས་ནས་མཚན་བཅས་ཀྱི་རྣལ་འབྱོར་</span><span class="front-title">བསྒོམ་པའི་རིམ་པ་ནི། བདག་དང་གནས་དང་རྣལ་འབྱོར་སྲུང་བ་སྔོན་དུ་འགྲོ་བས་ཡི་གེ་དང་པོ་དོན་དམ་བྱང་ཆུབ་སེམས་ཀྱི་ངང་ལས་ཀུན་རྫོབ་ཏུ་དེའི་སྣང་ཆ་ཟླ་བའི་དཀྱིལ་འཁོར་དུ་སྒོམ་པ། ཡི་གེ་གཉིས་པ་དེའི་སྟེང་དུ་བཟླ་བྱའི་སྔགས་རང་སྒྲ་གྲགས་པར་བསམ་པ། གཞི་དང་པོ་དེ་ཐམས་ཅད་ཡོངས་སུ་དག་པའི་རང་བཞིན་བདག་ཉིད་ལྷར་བསྒོམ་ལ་སྔགས་རྒྱ་སོགས་ཀྱི་བྱིན་གྱིས་རློབ་པ། གཞི་གཉིས་པ་མེ་ལོང་ལ་གཟུགས་བརྙན་གྱི་ཚུལ་དུ་དེ་ལས་ཤར་བའི་གཟུགས་བརྙན་མདུན་དུ་ལྷ་བསྒོམས་ལ། དེའི་ཐུགས་ཀར་ཟླ་བ་ལ་སྔགས་བལྟས་ཏེ་སྲོག་བསྡོམ་ཞིང་རྩེ་གཅིག་པའི་སྦྱོར་བས་གསལ་སྣང་ཐོབ་ཀྱི་བར་དུ་སློབ་ཅིང་ཡིད་ཀྱིས་བཟླས་པ་དང༌། ལྷ་དང་བདག་སྤུན་ནམ་གྲོགས་པོའི་ཚུལ་ཙམ་དུ་ལྟ་བའོ། །ངོར་ཆེན་རྡོ་རྗེ་འཆང་སོགས་ཀྱི་རྣམ་སྣང་མངོན་བྱང་ལ་མཚོན་ན་མཚན་བཅས་སྒྲུབ་ཐབས་ལྟར་ཕྱི་</span><span class="front-title">དཀྱིལ་ལ་བརྟེན་གཟུགས་བརྙན་གྱི་དཀྱིལ་འཁོར་སྲོག་དང་བཅས་ས་གཞིར་བསྐྱེད། དོན་དམ་གྱི་དཀྱིལ་འཁོར་ནམ་མཁར་བསམ་པ་སོགས་དང༌། མཚན་མེད་ལ་དངོས་བཏགས་གཉིས་ལས་དངོས་ནི་སྟོང་པ་སྤྲོས་བྲལ་དང་སྙིང་རྗེ་ཟུང་འཇུག་ལ་བསླབ་པ། བཏགས་པ་བ་ཡི་གེ་གཉིས། གཞི་གཉིས་ཀྱིས་ལྷ་བསྐྱེད། སྲོག་རྩོལ་བསྡམས་ནས་ཡིད་བཟླས་བྱ་བ་སོགས་ཀྱི་རྣམ་གཞག་མཛད་དོ། །</span></p>
			<p id="_idParaDest-432" class="tibetan-sabche1"><span class="tibetan-sabche">གཉིས་པ་༼མཚན་མེད་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">མཚན་མེད་འཇུག་གནས་ལྡང་བའི་སེམས་དང་སྦྱར། །</span></p>
			<p class="tibetan-commentary-non-indent"><span class="front-title">མཚན་མེད་ཀྱི་རྣལ་འབྱོར་ཐུན་མོང་བ་སྙིང་གར་ཕྱག་མཚན་དང་ཡིག་འབྲུ་བསྒོམ་པ་</span><span class="front-title">དང༌། རླུང་སྲོག་རྩོལ་དགག་པ་དང༌། ལྷ་ཕོ་མོ་དགོད་པའི་འདོད་ཆགས་ལམ་དུ་བྱེད་པ་སོགས་ཡིན་ལ། ཁྱད་པར་ཕུང་སོགས་ཐམས་ཅད་ལ་མཐའ་བཞིས་དཔྱད་པས་སྐྱེ་མེད་དུ་རྟོགས་པ་འཇུག་པའི་སེམས་སྐྱེ་མེད་རྣམ་པར་མི་རྟོག་པའི་ངོ་བོར་མངོན་སུམ་དུ་རྟོགས་པ་གནས་པའི་སེམས། དེ་ལྟར་མ་རྟོགས་ཏེ་སྡུག་བསྔལ་བའི་སེམས་ཅན་ལ་སྙིང་རྗེ་ཆེན་པོ་རྗེས་སུ་འཇུག་པ་ལྡང་བའི་སེམས་ཏེ། ངོ་བོ་དོན་དམ་བྱང་ཆུབ་ཀྱི་སེམས་དེ་ཉིད་འཇུག་གནས་ལྡང་བའི་སེམས་གསུམ་དང་སྦྱར་ཏེ་རྣལ་འབྱོར་དུ་བྱའོ། །དེ་ལྟར་རྣལ་འབྱོར་གཉིས་ལ་གོམས་པར་བྱས་པ་ལས་འབྲས་བུའི་དངོས་གྲུབ་ཀྱང་རྣམ་པ་གཉིས་འཐོབ་སྟེ། དང་པོས་ནི་མཚན་མ་དང་བཅས་པའི་དངོས་གྲུབ་དང༌། ཕྱི་མས་ནི་གཉིས་ཀ་འགྲུབ་བོ། །དེ་ལྟར་ཡང༌། རྣམ་སྣང་མངོན་བྱང་ལས། </span><span class="tibetan-external-citations">མཚན་མར་བཅས་པས་མཚན་བཅས་ཀྱི། །དངོས་གྲུབ་རྒྱལ་བ་དམ་པ་</span><span class="tibetan-external-citations">བཞེད། །མཚན་མ་མེད་ལ་གནས་པས་ནི། །མཚན་མ་ཅན་ཡང་སྒྲུབ་ཏུ་རུང༌། །དེ་བས་རྣམ་པ་ཐམས་ཅད་དུ། །མཚན་མ་མེད་ལ་བསྟེན་པར་བྱ།</span><span class="front-title"> །ཞེས་གསུངས་སོ། །</span></p>
			<p id="_idParaDest-433" class="tibetan-sabche1"><span class="tibetan-sabche">གཉིས་པ་སྦྱོར་བའི་སྤྱོད་པ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྦྱོར་སྤྱོད་མཚན་བཅས་མཚན་མེད་ལེགས་འབྱོངས་ནས། །</span></p>
			<p class="tibetan-commentary-non-indent"><span class="front-title">ཐུན་མོང་བ་སྦྱོར་བའི་སྤྱོད་པ་ལའང་མཚན་བཅས་དང་མཚན་མེད་གཉིས་ཡོད་པའི། དང་པོ་ལ་ཕྱིའི་མཚན་བཅས་བཟླས་བརྗོད་ཡན་ལག་བཞི་དང་ལྡན་པའི་སྒོ་ནས་སྲོག་རྩོལ་བསྡམས་ཏེ་གྲངས་ཀྱི་བསྙེན་པ་འབུམ་ཕྲག་ལ་སོགས་པ་ཚད་དུ་ཕྱིན་པ་དེ་སྲིད་དུ་ལྷ་བསྙེན་པའོ། །ནང་གི་མཚན་བཅས་རང་ཉིད་རྒྱལ་བ་ཤཱཀྱ་ཐུབ་པར་གསལ་བའི་ཐུགས་ཀར་ཟླ་བ་ལ་རྣམ་སྣང་བསྐྱེད། དེའི་ཐུགས་ཀར་ཟླ་བའི་སྟེང་དུ་</span><span class="front-title">སྔགས་བཀོད་ལ་སྲོག་བསྡམས་ཤིང་བཟླས་བརྗོད་བྱེད་པའོ། །མཚན་མེད་ནི་ལྷའི་སྐུ་དང་བདག་ཉིད་གཉིས་སུ་མེད་པའི་ཁ་དོག་ལ་སོགས་པའི་ངོ་བོ་ཉིད་ཀུན་བརྟགས་པར་སྣང་བ་ལ་རྡུལ་ཕྲ་རབ་ཏུ་བཤིགས་ནས་ལེགས་པར་བརྟགས་པས། ཇི་ལྟར་རྟོགས་པ་བཞིན་སེམས་རང་རིག་པ་ཙམ་རང་ཉིད་ལྷའི་གཟུགས་ཀྱི་སྐུ་དང་བྲལ་བ་སྣང་བ་མེད་པ་མངོན་དུ་བྱས་ནས་ཅི་རིགས་པར་ཡིད་ཀྱིས་བཟླས་པ་བྱེད་པ་སྟེ། འདི་མཁས་པ་འགའ་ཞིག་གི་བཤད་སྲོལ་ལྟར་ཡིན་གྱི་དོན་དུ་གོང་སྨོས་མཚན་མེད་རྣལ་འབྱོར་གྱི་ཁོངས་སུ་གཏོགས་པས་འདིའི་དབྱེ་བ་ཟུར་དུ་མི་མཛད་པ་མང་ངོ༌། །</span></p>
			<p id="_idParaDest-434" class="tibetan-sabche1"><span class="tibetan-sabche">གསུམ་པ་སྒྲུབ་པའི་སྤྱོད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྒྲུབ་སྤྱོད་ཕྱི་ནང་ཐུན་མོང་ཐུན་མིན་གྱིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">འདོད་གཟུགས་རིག་འཛིན་སོགས་བསྒྲུབ་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། བསྙེན་པ་མཐར་ཕྱིན་ནས་སྒྲུབ་པའི་སྤྱོད་པ་ཕྱི་ནང་གི་དཀྱིལ་འཁོར་ལ་བརྟེན་ཏེ་ཐུན་མོང་དང་ཐུན་མོང་མིན་པའི་དངོས་གྲུབ་བསྒྲུབ་པ་སྟེ། དེའང་ཐུན་མོང་ཕྱིའི་དངོས་གྲུབ་སྒྲུབ་པའི་དཀྱིལ་འཁོར་བྲིས་ཏེ་རལ་གྲི་ལ་སོགས་པ་བླངས་ནས་བཟླས་བརྗོད་བྱས་པས། རྫས་དེ་འབར་བ་དང་ལག་ཏུ་བླངས་པས་རིག་འཛིན་ལ་སོགས་པ་འགྲུབ་པའོ། །ཐུན་མོང་མིན་པ་ནང་འབྱུང་བ་བཞིའི་དཀྱིལ་འཁོར་ལ་བརྟེན་ནས་རླུང་གི་སྦྱོར་བ་གོམས་པ་ལས། ནང་གི་དངོས་གྲུབ་སེམས་ཙམ་ལ་རག་ལས་པ་རྫུ་འཕྲུལ་ལ་སོགས་པའི་མངོན་པར་ཤེས་པ་ལྔ་བསྒྲུབས་ཏེ། རིག་པ་འཛིན་པའི་ངང་དུ་སོང་བ་ལས་རང་གཞན་གྱི་དོན་རྒྱ་ཆེན་པོ་འགྲུབ་པ་འཁོར་དང་བཅས་པ་རྣམས་ཡིན་ལ། རྒྱུད་འདིར་འོག་མིན་གྱི་མཐར་ཐུག་པའི་འདོད་གཟུགས་ཀྱི་ལྷ་</span><span class="front-title">རྣམས་དང་སྐལ་མཉམ་གྱི་རིག་འཛིན་དུ་རྫས་ལ་བརྟེན་ནས་དང༌། ཕུང་སོགས་རགས་པ་སྦྱངས་ཏེ་ཕྲ་བ་སོགས་དབང་ཕྱུག་གི་ཡོན་ཏན་བརྒྱད་དང་ལྡན་པའི་ལུས་སུ་གྱུར་ནས་དང༌། བར་དོའི་རྟེན་ལས་དང༌། སྐྱེ་གནས་གཞན་ལ་མྱོང་འགྱུར་ཚུལ་གྱིས་མཆོག་གི་གོ་འཕང་གྲུབ་པ་རྣམས་ཡོད་པར་གསུངས་སོ། །</span></p>
			<p id="_idParaDest-435" class="tibetan-sabche1"><span class="tibetan-sabche">དྲུག་པ་དངོས་གྲུབ་ཇི་ལྟར་སྒྲུབ་པ་ནི།</span></p>
			<p class="tibetan-commentary-non-indent"><span class="front-title">བཤད་མ་ཐག་པའི་ཁོངས་སུ་འདུས་པས་ཟུར་དུ་མ་སྤྲོས་ལ། འདིར་ཇོ་ནང་རྗེ་བཙུན་གྱིས་སྤྱོད་པ་བཞིར་བཞེད་དེ། འཇུག་པའི་སྤྱོད་པ་དབང་དང་དམ་ཚིག རྣལ་འབྱོར་པའི་སྤྱོད་པ་རྣལ་འབྱོར་གཉིས་ལ་བརྟེན་ནས་བསྙེན་པ་བྱེད་པ། སྒྲུབ་པའི་སྤྱོད་པ་རྣལ་འབྱོར་པས་དམིགས་</span><span class="front-title">པ་ལ་བརྟན་པ་ཐོབ་ནས་བྲིས་སྐུའམ་དཀྱིལ་འཁོར་བཞེངས་པ་ལ་མཆོད་ཅིང་བསྒྲུབས་པས་དངོས་སམ་རྨི་ལམ་དུ་ལྷའི་སྣང་བ་འབྱུང་བ། སྒྲུབ་པ་ཆེན་པོའི་སྤྱོད་པ་སོ་སོའི་རྒྱུད་ལས་འབྱུང་བ་ལྟར་ལས་ཚོགས་དང་དངོས་གྲུབ་བསྒྲུབ་པ་རྣམས་སོ། །འདི་དག་ཏུ་སྤྱོད་པ་གཙང་སྦྲ་ལ་གནས་དགོས་ཀྱང་དམིགས་བསལ་མ་གཏོགས་དཀའ་ཐུབ་དཀའ་སྤྱད་མི་དགོས་ཏེ་བདག་ཉིད་ལྷར་བསྒོམ་དགོས་པའི་ཕྱིར་རོ། །</span></p>
			<p id="_idParaDest-436" class="tibetan-sabche1"><span class="tibetan-sabche">བདུན་པ་ས་ལམ་འབྲས་བུའི་རིམ་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་འཇིག་རྟེན་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འཇིག་རྟེན་འདས་ལམ་དབང་པོའི་རིམ་བཞིན་བགྲོད། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐོགས་ཀྱང་བསྐལ་ཆེན་གསུམ་གྱིས་མངོན་བྱང་ཆུབ། །</span></p>
			<p class="tibetan-commentary-non-indent"><span class="front-title">ཕར་ཕྱིན་ཐེག་པར་ཞུགས་པ་དང་མ་ཞུགས་པའི་རིགས་ཅན་གཉིས་རྒྱུད་འདིར་ཐོག་</span><span class="front-title">མར་དད་པས་དོན་དུ་གཉེར་བ་ས་བོན་ལྟ་བུའི་སེམས་དང༌། མྱུ་གུ །རྩ་བ། སྡོང་བུ། ཡལ་གལོ་མ། མེ་ཏོག འབྲས་བུ་ལྟ་བུའི་བར་སེམས་བརྒྱད་དང༌། དེའི་སྟེང་དུ་འདོད་ཆགས་དང་བཅས་པའི་སེམས་ཀྱིས་འདོད་ཁམས་ལྷ་མིའི་བདེ་བ་ཙམ་དོན་དུ་གཉེར་བ་དང༌། ཆགས་བྲལ་གྱི་སེམས་ཀྱིས་ཁམས་གོང་མའི་བདེ་བ་དོན་དུ་གཉེར་ནས་སྔགས་ལ་སྤྱོད་པ་སྟེ། དེ་ལའང་ནང་གསེས་ཀྱི་དབྱེ་བས་སེམས་བརྒྱ་དྲུག་ཅུ་དང་བཅས་པ་ནི་མངོན་མཐོ་འཇིག་རྟེན་པའི་ལམ་དུ་བཤད་པ་དང༌། འཇིག་རྟེན་ལས་འདས་པའི་ལམ་ལའང་དབང་རྟུལ་བདག་མེད་གཉིས་ཀྱི་རྟོགས་རིས་ཀྱི་རིམ་པས་བསྐལ་ཆེན་དྲུག་འདའ་ཞིང་ཐེག་ཆེན་མོས་སྤྱོད་ཀྱི་སར་འཇུག་པ་དང༌། དབང་རྣོན་བསྐལ་པ་གཅིག་གིས་དེར་འཇུག་ཅིང༌། དེའང་ལུགས་འདིའི་ཚོགས་ལམ་ཆེན་</span><span class="front-title">པོ་ཡིན་ལ། དེ་ནས་འཇུག་གནས་ལྡང་བའི་སེམས་གསུམ་གྱིས་བསྐལ་པ་གཅིག་ལ་མོས་སྤྱོད་ཀྱི་ས་བཅུ་མཐར་ཕྱིན་པའི་ཡེ་ཤེས་ཀྱི་ས་ལ་སངས་རྒྱས་རྒྱ་མཚོ་ལས་ཆོས་སྒོ་རྒྱ་མཚོ་ནོད་པའི་མཇུག་ཐོག་ཏུ། ངེས་འབྱེད་ཆ་མཐུན་གྱི་ཡེ་ཤེས་བསྐྱེད་ཅིང་ས་དང་པོ་སོགས་རིམ་གྱིས་བགྲོད་དེ་བཅུ་པའི་རྒྱུན་མཐར་དཔའ་བོ་འབྲུ་ལྔ་མངོན་རྟོགས་ཀྱི་ངོ་བོ་ཉིད་དུ་བསྒོམས་པས་འཚང་རྒྱ་བ་སྟེ། དབང་རྟུལ་རིང་མཐའ་བསྐལ་པ་བརྒྱད། དབང་རྣོན་ཇི་ལྟར་ཐོགས་ཀྱང་བསྐལ་ཆེན་གསུམ་གྱིས་མངོན་པར་བྱང་ཆུབ་པའི་ལོངས་སྐུ་ཆེན་པོ་ཐམས་ཅད་མཁྱེན་པ་ཉིད་ཀྱི་སར་ངེས་པར་འབྱུང་བར་གསུངས་སོ། །འདི་ངོར་ཆེན་སོགས་ཀྱིས་གྲུབ་པའི་སྤྱོད་པའི་བརྡ་ཁྱད་མཛད་ཅིང༌། དེའང་སྒྲུབ་སྤྱོད་ཀྱིས་རལ་གྲིའི་རིག་འཛིན་གྲུབ་ནས་རིག་པ་འཛིན་པའི་ལུས་དེ་ཉིད་ཀྱིས་སངས་རྒྱས་ཀྱི་ཞིང་རྒྱ་མཚོ་ཉུལ་བ་སོགས་བཟང་པོ་སྤྱོད་པ་སྤྱད་ནས་རྣམ་</span><span class="front-title">སྣང་ཆེན་པོའི་གོ་འཕང་མངོན་དུ་བྱེད་པར་བཞེད་དོ། །</span></p>
			<p id="_idParaDest-437" class="tibetan-sabche1"><span class="tibetan-sabche">གསུམ་པ་རྣལ་འབྱོར་རྒྱུད་ཀྱི་རྣམ་གཞག་བཤད་པ་ལ་བདུན། སྒྲ་དོན་དང་ངོ་བོ། རྣམ་པར་དབྱེ་བ། འཇུག་སྒོའི་དབང་བསྐུར། བསྲུང་བྱའི་དམ་ཚིག ལམ་རིམ་མངོན་རྟོགས། བསྒྲུབ་བྱའི་དངོས་གྲུབ། ས་ལམ་འབྲས་བུའི་རིམ་པའོ། །དང་པོ་༼སྒྲ་དོན་དང་ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཟབ་རྒྱས་ཏིང་འཛིན་གཙོར་བྱེད་རྣལ་འབྱོར་རྒྱུད། །</span></p>
			<p class="tibetan-commentary-non-indent"><span class="front-title">ནང་ཐབས་ཤེས་ཀྱི་རྣལ་འབྱོར་སྒོམ་པ་གཙོ་བོར་གྱུར་པས་སམ། ཟབ་པ་དོན་དམ་པའི་བདེན་པ་དང་རྒྱ་ཆེ་བ་ཀུན་རྫོབ་ཀྱི་བདེན་པ་ཀུན་ཤེས་ཤིང་རིག་ནས་དེ་གཉིས་</span><span class="front-title">དབྱེར་མེད་དུ་སྦྱོར་བའི་ཏིང་ངེ་འཛིན་ལ་གཙོར་བྱེད་པས་རྣལ་འབྱོར་གྱི་རྒྱུད་ཅེས་བྱ་ཞིང༌། དེའི་ངོ་བོ་ནི། ཀུན་བཏུས་ལས། </span><span class="tibetan-external-citations">རིག་པའི་ལྷ་མོ་རྣམས་ལྷན་ཅིག་དཀྱིལ་འཁོར་གྱི་འཁོར་ལོ་ལ་དགོད་པ་དང༌། དེ་ལས་བྱུང་བའི་བྱེད་པ་ལས་དང་སྒྲུབ་པ་ལ་སོགས་པ་དེ་ཁོ་ན་ཉིད་རྣམ་པ་བཅུ་རབ་ཏུ་སྤྱད་དེ་སྒྲུབ་པར་བྱེད་པ་ནི་གཉིས་ཀའི་རྒྱུད་ལ་བཞུགས་སོ། །</span><span class="front-title">ཞེས་གསུངས་པ་ལྟར་ཡིན་ལ་དེ་ཡང་བཀྲོལ་ནས་བཤད་ན། རིག་པའི་ལྷ་མོ་སྟེ་གསང་བའི་མཆོད་པ་དང་གཡོག་མོའི་གཙོ་མོ་བདུག་སྤོས་མ་ལ་སོགས་པ་རྣམས་དང་ལྷན་ཅིག་ཏུ་དཀྱིལ་འཁོར་གྱི་འཁོར་ལོ་ལ་དགོད་པ་དང༌། དེ་ལས་བྱུང་བའི་བྱེད་པ་ཏིང་ངེ་འཛིན་དང་སྔགས་དང་ཕྱག་རྒྱ་དང༌། ལས་སློབ་དཔོན་གྱི་ལས་དང་སློབ་མ་འཇུག་པ་ལ་སོགས་པ་དང༌། སྒྲུབ་པ་ནོར་གྱི་དངོས་གྲུབ་ལ་སོགས་པའམ་ཡང་ན་དེ་ལས་བྱུང་བའི་ལས་ཀྱི་དངོས་གྲུབ་སྒྲུབ་པ་ལ་སོགས་པ་</span><span class="front-title">རྣམས་དེ་ཁོ་ན་ཉིད་བཅུས་རབ་ཏུ་སྤྱད་དེ་དངོས་གྲུབ་གཉིས་སྒྲུབ་པར་བྱེད་པ་སྟེ། དེ་ལ་དེ་ཉིད་བཅུ་ནི། དེ་ཉིད་སྣང་བ་ལས། </span><span class="tibetan-external-citations">དེ་ཁོ་ན་ཉིད་རྣམ་པ་བཅུ་སྟེ། བཅུ་གང་ཞེ་ན་འདི་ལྟ་སྟེ། དཀྱིལ་འཁོར་དང༌། སྔགས་དང༌། ཕྱག་རྒྱ་དང༌། བདག་དང༌། གནས་ལ་སོགས་པ་བསྲུང་བ་དང༌། ལྷ་རྣམས་སྤྱན་དྲངས་པའི་ཆོ་ག་དང༌། བཟླས་བརྗོད་དང༌། བསྒོམ་པ་དང༌། ཕྱི་དང་ནང་གི་བདག་ཉིད་ཅན་གྱི་སྦྱིན་སྲེག་དང༌། ཉེ་བར་བསྡུ་བ་དང༌། གཤེགས་སུ་གསོལ་བའོ།</span><span class="front-title"> །ཞེས་བཤད་པ་དེ་དག་ལའང་སྤྱོད་པ་ཐབས་ཀྱིས་ཕྱེ་བ་ཀུན་རྫོབ་ཀྱི་དེ་ཁོ་ན་ཉིད་དང༌། དོན་དམ་པའི་སྒོམ་པ་ཤེས་རབ་ཀྱིས་ཕྱེ་བ་དོན་དམ་པའི་དེ་ཁོ་ན་ཉིད་གཉིས་སུ་དབྱེ་བའི་ནང་ཏིང་ངེ་འཛིན་རྣལ་འབྱོར་དང་དེའི་ཡན་ལག་ཕྱིའི་བྱ་བ་དང་ལྡན་པས་གཉིས་ཀའི་རྒྱུད་དུ་གྲགས་པའི་རྣལ་འབྱོར་རྒྱུད་ལ་བཞུགས་པ་སྟེ་གནས་སོ་ཞེས་པའོ། །</span></p>
			<p id="_idParaDest-438" class="tibetan-sabche1"><span class="tibetan-sabche">གཉིས་པ་རྣམ་པར་དབྱེ་བ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རིགས་ལྔ་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། རྒྱུད་འདིའི་དབྱེ་བ་རིགས་ཀྱི་དབང་དུ་བྱས་ན་རྩ་བའི་རིགས་ལྔའི་དབྱེ་བས་རྒྱུད་ཀྱང་ལྔ་དང་ཞིབ་མོར་ཕྱེ་བས་བརྒྱར་ཡང་འགྱུར་ཏེ། རྡོ་རྗེ་རྩེ་མོར། </span><span class="tibetan-external-citations">རིགས་ནི་རྣམ་པ་དུ་ཡིན་བརྗོད། །རིགས་ནི་རྣམ་པ་བརྒྱར་གསུངས་ཏེ། །མདོ་རུ་བསྡུ་ན་རྣམ་པ་ལྔ། །སངས་རྒྱས་རྡོ་རྗེ་རིན་ཆེན་དང༌། །ཆོས་དང་ལས་དང་རྣམ་པ་ལྔ།</span><span class="front-title"> །ཞེས་གསུངས་པ་དང༌། རིགས་ཆེན་རྣམས་ནང་གསེས་སུ་དབྱེ་བའི་ཚུལ་ཡང་རིགས་ཆེན་རེ་ལ་རིགས་ཆུང་ལྔ་ལྔ། དེ་རེ་རེ་ལ་སྙིང་པོ་ཕྱག་རྒྱ་གསང་སྔགས་རིག་སྔགས་བཞི་བཞིས་ཕྱེ་བས་བརྒྱར་ཡང་འགྱུར་རོ། །དེ་དག་བསྡུ་ན་ཐབས་ཤེས་</span><span class="front-title">གཉིས་སུ་འདུ་སྟེ། བྱང་ཆུབ་ཀྱི་སེམས་གཙོ་བོར་སྟོན་པ་ཐབས་ཀྱི་རྒྱུད་དང༌། ཤེར་ཕྱིན་གཙོ་བོར་སྟོན་པ་ཤེས་རབ་ཀྱི་རྒྱུད་གཉིས་སོ། །</span></p>
			<p id="_idParaDest-439" class="tibetan-sabche1"><span class="tibetan-sabche">གསུམ་པ་འཇུག་སྒོའི་དབང་བསྐུར་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་དལ་དུ་སློབ་མའི་དབང་ལྔ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">སློབ་དཔོན་དབང་བསྐུར་དྲུག་ནོད་་་་་་། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། རིགས་ལྔ་གང་ཡང་རུང་བའི་དཀྱིལ་འཁོར་དུ་ཞུགས་ཤིང་དམ་ཚིག་དང་སྡོམ་པ་བཟུང༌། ཡེ་ཤེས་པ་དབབ་ཅིང་མེ་ཏོག་དོར་བས་རང་གི་ལྷག་པའི་ལྷ་ངེས་པར་བྱས་ནས། དང་པོ་ཆུ་དབང་ལ་ལས་བུམ་གྱི་ཁྲུས་སྔོན་དུ་འགྲོ་བས་ལྷག་པའི་ལྷའི་བུམ་པ་དང་རྣམ་རྒྱལ་གཙོ་བོར་གྱུར་པའི་ལྷ་བུམ་རྣམས་ཀྱིས་དབང་བསྐུར། གཉིས་པ་གཤེགས་རིགས་ལ་སངས་རྒྱས་ལྔའི་ཅོད་པན་སོགས་རིགས་སོ་སོའི་ཅོད་</span><span class="front-title">པན། གསུམ་པ་གཤེགས་རིགས་ལ་དེ་བཞིན་གཤེགས་པའི་རྡོ་རྗེ་སོགས་རྡོ་རྗེའི་དབང༌། བཞི་པ་གཤེགས་རིགས་ལ་དེས་ཡུ་བ་བྱས་པའི་དྲིལ་བུ་སོགས་དྲིལ་བུའི་དབང༌། ལྔ་པ་མེ་ཏོག་གང་ལ་ཕོག་པའི་རིགས་ཀྱི་མིང་གདགས་པས་དབང་བསྐུར་བ་ནི་སློབ་མའི་དབང་ལྔ་ཡིན་ལ། དེ་སྟེང་སློབ་དཔོན་གྱི་དབང་བསྐུར་བ་ལ་ཕྱིར་མི་ལྡོག་པའི་དབང༌། གསང་བའི་དབང༌། རྗེས་གནང༌། ལུང་བསྟན། དབུགས་དབྱུང༌། གཟེངས་བསྟོད་དྲུག་སྟེ་བསྡོམས་པས་དབང་བསྐུར་བཅུ་གཅིག་ནོད་པར་བྱ་བ་ཡིན་ནོ། །འདིར་ཡེ་ཤེས་ཐིག་ལེ་ལས་རིགས་དབང་ལྔའི་སྟེང་དུ། </span><span class="tibetan-external-citations">ཕྱིར་མི་ལྡོག་པ་ཡི་ནི་དབང༌། །རྣལ་འབྱོར་རྒྱུད་དུ་གསལ་བར་བྱས། །དེ་ནི་དྲུག་གི་བྱེ་བྲག་དབང༌། །དེ་ནི་སློབ་དཔོན་དབང་ཞེས་བྱ།</span><span class="front-title"> །ཞེས་གསུངས་པའི་དགོངས་པས་རྣལ་འབྱོར་རྒྱུད་ལ་ཆུ་སོགས་སློབ་མའི་དབང་ལྔ་དང་སློབ་དཔོན་གྱི་དབང་ལ་དྲུག་སྟེ་བཅུ་གཅིག་ཡོད་</span><span class="front-title">པར་འཆད་དགོས་པ་ནི་རྒྱུད་དེ་ཉིད་དང་རྡོ་རྗེ་ཕྲེང་བ་སོགས་ཀྱི་ལུང་གིས་གསལ་ལོ། །འདི་དག་ལ་དཀྱིལ་འཁོར་དུ་གཞུག་པ་ཙམ་ཞིག་དང༌། ཞུགས་པ་ལའང་གཉིས། རིགས་ལྔའི་སྡོམ་པ་མི་འཛིན་ཅིང་བྱང་སེམས་ཀྱི་སྡོམ་པ་འཛིན་པ་ལ་སློབ་མའི་དབང་ཙམ་ཞིག་བསྐུར་བ་དང༌། སྡོམ་པ་གཉིས་ཀ་འཛིན་པ་ལ་རྡོ་རྗེ་སློབ་དཔོན་གྱི་དབང་གི་བར་རྫོགས་པར་བསྐུར་བའི་རྣམ་གཞག་དེ་ཉིད་འདུས་པའི་སྟོད་འགྲེལ་ལས་འབྱུང་ངོ༌། །འདིར་གསང་བའི་དབང་ཡང་བླ་མེད་དང་མི་མཚུངས་ཏེ། དཀྱིལ་འཁོར་དུ་གསང་བའི་འཇུག་པས་ཞུགས་ཤིང་མཐོང་བ་ལ་དཀྱིལ་འཁོར་དང་ལྷའི་དེ་ཁོ་ན་ཉིད་དང༌། དཀྱིལ་འཁོར་གྱི་དེ་ཉིད་བཅུ་དང་ལས་ཀྱི་རིམ་པ་བསྟན་པར་བྱ་བ་ལ་གསང་དབང་དུ་བཏགས་པ་དང༌། རྣལ་འབྱོར་རྒྱུད་ཁ་ཅིག་ཏུ་ཤེས་རབ་ཡེ་ཤེས་ཀྱི་དབང་བསྐུར་བ་ཞེས་གསུངས་པའང་སྔགས་སྦྱིན་ནས་ཕྱག་རྒྱ་བཞི་</span><span class="front-title">ལ་སློབ་ཏུ་གཞུག་པ་ལ་དེར་བཏགས་པས་མིང་ཙམ་ཁོ་ནར་ཟད་དོ། །</span></p>
			<p id="_idParaDest-440" class="tibetan-sabche1"><span class="tibetan-sabche">བཞི་པ་བསྲུང་བྱའི་དམ་ཚིག་ནི།</span></p>
			<p class="tibetan-commentary-non-indent"><span class="front-title">རྡོ་རྗེ་རྩེ་མོ་ལས། </span><span class="tibetan-external-citations">སངས་རྒྱས་ཆོས་དང་དགེ་འདུན་ཏེ། །དཀོན་མཆོག་གསུམ་ལ་སྐྱབས་སུ་སོང༌།</span><span class="front-title"> །ཞེས་སོགས་ཀྱི་སྡོམ་པ་བསྒྲགས་ཏེ་སྣོད་བརྟགས་པ་ན་སྣོད་རུང་དུ་གྱུར་པ་དེས་དཀྱིལ་འཁོར་དུ་འཇུག་པའི་སྐབས་དང་འབྲེལ་བར། </span><span class="tibetan-external-citations">ཇི་ལྟར་དུས་གསུམ་མགོན་པོ་རྣམས།</span><span class="front-title"> །ཞེས་པ་ནས། </span><span class="tibetan-external-citations">སེམས་ཅན་མྱ་ངན་འདས་ལ་འགོད།</span><span class="front-title"> །ཅེས་པའི་བར་ལན་གསུམ་གྱིས་ཕས་ཕམ་པ་བཅུ་བཞི་ལས་ལྡོག་ཅིང་སྒྲུབ་ཕྱོགས་ཡན་ལག་བཅུ་བཞི་རྫོགས་པའི་སྔགས་སྡོམ་ཆོ་ག་བཞིན་བཟུང་བ་ཡིན་པར་བཤད་མོད། འོན་ཀྱང་སྔགས་སྡོམ་རྫོགས་པ་ནི་དབང་བསྐུར་ལ་ལྟོས་པས་སྡོམ་གསུམ་གྱི་སྐབས་སུ་བཤད་པ་བཞིན་དབང་གི་ཆོ་ག་རྫོགས་པ་ལས་</span><span class="front-title">སྡོམ་པ་རྫོགས་པར་སྐྱེའོ། །བསྲུང་བྱའི་དམ་ཚིག་དང་སྡོམ་པ་གོང་དུ་བཤད་ཟིན་ཏོ། །</span></p>
			<p id="_idParaDest-441" class="tibetan-sabche1"><span class="tibetan-sabche">ལྔ་པ་ལམ་མངོན་རྟོགས་ཀྱི་རིམ་པ་ལ་གཉིས། བསྙེན་པའི་རིམ་པ་དང༌། སྒྲུབ་པའི་རིམ་པའོ། །དང་པོ་༼བསྙེན་པའི་རིམ་པ་༽ལ་གཉིས། ལམ་རིམ་བཞི་སྤྱིར་བསྟན། རྣལ་འབྱོར་དངོས་ཕྱེ་སྟེ་བཤད་པའོ། །དང་པོ་༼ལམ་རིམ་བཞི་སྤྱིར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་གང་ཟག་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྐྱོན་མེད་ཡོན་ཏན་བཞི་དང་སྡོམ་ལྡན་གྱིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">འབྲས་བུ་ཉེར་ལེན་རྒྱུ་ཡིས་མངོན་བྱེད་ཐབས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་གཞི་ཉོན་ཡིད་ཡིད་དང་རྣམ་པར་ཤེས། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྦྱོང་བྱེད་ཕྱག་རྒྱ་བཞི་ལྡན་ལྷའི་རྣལ་འབྱོར། །</span></p>
			<p class="tibetan-commentary-non-indent"><span class="front-title">དེ་དག་སློབ་དཔོན་ཀུན་སྙིང་གི་བཞེད་པས་རྣལ་འབྱོར་རྒྱུད་ཀྱི་ལམ་རིམ་མཐའ་དག འཇུག་རུང་གི་གང་ཟགའཐོབ་བྱའི་འབྲས་བུ། ཉེར་ལེན་གྱི་རྒྱུ། འབྲས་བུ་འཐོབ་པའི་ཐབས་དང་བཞིར་བསྡུ་བ་ལས། དང་པོ་རྟེན་འཇུག་རུང་གི་གང་ཟག་ནི། བྱང་ཆུབ་ཀྱི་སེམས་མ་སྐྱེས་པ་སོགས་སྐྱོན་རྣམ་པ་བཞི་སྤངས་ཤིང་ཡོན་ཏན་བཞི་དང་ལྡན་པ་སྟེ། ཐེག་ཆེན་གྱི་འཇུག་སྒོ་སྨོན་འཇུག་བྱང་ཆུབ་ཀྱི་སེམས་རྣམ་པ་གཉིས་ཚུལ་བཞིན་དུ་བསྐྱེད་པ། རྒྱུད་ལ་ཡིད་ཤིན་ཏུ་ཆེས་པས་ཐེ་ཚོམ་དང་ཡིད་གཉིས་མེད་པ། དེ་བཞིན་གཤེགས་པས་འཇུག་ལྡོག་གི་བསླབ་པ་བཅས་པའི་དམ་ཚིག་</span><span class="front-title">རྣམས་ཇི་སྐད་བཤད་པ་བཞིན་དུ་སྲུང་ནུས་པས་བཀའ་བཞིན་དུ་སྒྲུབ་པ། ལམ་དང་ལམ་གྱི་སྟོན་པ་ལྷ་དང་བླ་མའི་ཡུལ་ལ་དད་པ་དང་ལྡན་པའོ། །དེའི་སྟེང་དུ་སྒྲུབ་པ་པོ་ཁྱིམ་པ་དང་རབ་བྱུང་གང་ཡིན་པའི་སྡོམ་པ་ལ་གནས་པས་སྒྲུབ་དགོས་པར་རྡོ་རྗེ་རྩེ་མོ་ལས་གསུངས་སོ། །གཉིས་པ་འཐོབ་བྱའི་འབྲས་བུ་ནི། སྒྲིབ་པ་ཐམས་ཅད་དང་བྲལ་ཞིང་ཡོན་ཏན་མཐར་ཐུག་པའི་སངས་རྒྱས་རྣམ་པར་སྣང་མཛད་ཀྱི་ལོངས་སྐུ་ཆེན་པོ་སྐུ་བཞིའི་བདག་ཉིད་ཅན་དེ་ཉིད་ཡིན་ནོ། །འདིར་ཡོ་ག་བ་ཕལ་གྱིས་རི་རབ་ཀྱི་རྩེ་ལ་སོགས་པར་དཀྱིལ་འཁོར་སྤྲུལ་བཤད་མཛད་པ་པོ་རྣམ་སྣང་ཆུང་ངུ་དང༌། འོག་མིན་ཆེན་པོའི་སྤྲུལ་གཞི་ངེས་པ་ལྔ་ལྡན་གྱི་རྣམ་སྣང་ཆེན་པོ་ཡིན་པར་འདོད་ལ། ཀོ་ས་ལའི་རྒྱན་དང་དེ་ཉིད་སྣང་བ་ལས་ནི་འོག་མིན་ན་གནས་པའི་དེ་བཞིན་གཤེགས་པ་ལྔའི་སྐུའི་ངོ་བོ་གཟུགས་སྐུ་ལ་རྣམ་སྣང་དང༌། ཆོས་དབྱིངས་</span><span class="front-title">ཐོག་མ་དང་ཐ་མ་མེད་པ་ཡེ་ཤེས་ཀྱི་རང་བཞིན་སྒྲིབ་གཉིས་ལས་གྲོལ་བ་ལ་རྣམ་སྣང་ཆེན་པོར་བཤད་དོ། །གསུམ་པ་དེ་འཐོབ་བྱེད་ཉེར་ལེན་གྱི་རྒྱུ་ནི། ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་ཀུན་ཏུ་བཟང་པོ། རང་བཞིན་གྱིས་འོད་གསལ་ཞིང་སོ་སོ་རང་གིས་རིག་པའི་མཚན་ཉིད་ཅན། ལྷ་དང་སྔགས་དང་ཕྱག་རྒྱ་ཐམས་ཅད་འཆར་བའི་གཞིར་གྱུར་པ། རང་གི་སེམས་གདོད་མ་ནས་རྣམ་པར་དག་པའི་དེ་ཁོ་ན་ཉིད་དོ། །བཞི་པ་འབྲས་བུ་འཐོབ་པའི་ཐབས་ནི། ཀུན་གཞིའི་རྣམ་པར་ཤེས་པའི་འཁྲུལ་བ་གློ་བུར་བ་བསལ་ནས་རང་བཞིན་མེ་ལོང་ལྟ་བུའི་ཡེ་ཤེས་དེ་མངོན་དུ་བྱ་བ་ལ་སྐུ་ཕྱག་རྒྱ་ཆེན་པོའི་རྣལ་འབྱོར། ཉོན་ཡིད་ཀྱི་གློ་བུར་གྱི་འཁྲུལ་བ་བསལ་ནས་རང་བཞིན་མཉམ་པ་ཉིད་ཀྱི་ཡེ་ཤེས་དེ་མངོན་དུ་བྱ་བ་ལ་ཐུགས་དམ་ཚིག་གི་ཕྱག་རྒྱའི་རྣལ་འབྱོར། ཡིད་ཀྱི་ཤེས་པའི་གློ་བུར་གྱི་འཁྲུལ་བ་བསལ་ནས་</span><span class="front-title">རང་བཞིན་སོ་སོར་རྟོག་པའི་ཡེ་ཤེས་དེ་མངོན་དུ་བྱ་བ་ལ་གསུང་ཆོས་ཀྱི་ཕྱག་རྒྱའི་རྣལ་འབྱོར། སྒོ་ལྔའི་རྣམ་ཤེས་ཀྱི་འཁྲུལ་བ་བསལ་ནས་རང་བཞིན་བྱ་བ་གྲུབ་པའི་ཡེ་ཤེས་དེ་མངོན་དུ་བྱ་བ་ལ་ཕྲིན་ལས་ཀྱི་ཕྱག་རྒྱའི་རྣལ་འབྱོར། ཆོས་ཀྱི་དབྱིངས་ཀྱི་ཡེ་ཤེས་ནི་དེ་ཐམས་ཅད་ཀྱི་རང་བཞིན་དུ་གནས་པ་སྟེ། མདོར་ན་འཁྲུལ་བ་སྦྱོང་བྱེད་ཀྱི་ཐབས་ཕྱག་རྒྱ་བཞི་དང་འབྲེལ་བའི་ལྷའི་རྣལ་འབྱོར་བསྒོམ་པ་འཁོར་དང་བཅས་པ་དང༌། ཤེས་རབ་སེམས་ཀྱི་དེ་ཁོ་ན་ཉིད་མངོན་སུམ་དུ་རྟོགས་པའི་སོ་སོ་རང་རིག་པའི་ཡེ་ཤེས་གཉིས་ཡིན་ལ། ཕྱི་མ་ལ་དབང་རྟུལ་ཐོས་བསམ་སོགས་ལ་བརྟེན་ཏེ་རིམ་གྱིས་མངོན་དུ་བྱེད་པ་དང༌། དབང་རྣོན་བྱིན་རླབས་དང་སྒོམ་བྱུང་གི་སྟོབས་ཀྱིས་ཅིག་ཅར་དུ་མངོན་དུ་བྱེད་པ་གཉིས་ཡོད་དོ། །</span></p>
			<p id="_idParaDest-442" class="tibetan-sabche1"><span class="tibetan-sabche">གཉིས་པ་རྣལ་འབྱོར་དངོས་ཕྱེ་སྟེ་བཤད་པ་ལ་གཉིས། མཚན་བཅས་དང༌།</span><span class="tibetan-sabche"> མཚན་མེད་དོ། །དང་པོ་༼མཚན་བཅས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དབང་རྣོན་དང་པོའི་སྦྱོར་བ་རྒྱལ་མཆོག་གཉིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དབང་རྟུལ་རྣལ་འབྱོར་བཞི་ཡི་ཏིང་འཛིན་གྱིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རགས་པ་ལྷ་དང་ཕྲ་བ་ཕྱག་མཚན་དམིགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དེ་ཁོ་ན་ཉིད་བཅུ་ཡིས་རབ་ཏུ་སྤྱད། །</span></p>
			<p class="tibetan-commentary-non-indent"><span class="front-title">ལྷའི་རྣལ་འབྱོར་སྒོམ་པ་ལ་དབང་པོ་རྣོན་པོ་ཏིང་ངེ་འཛིན་གསུམ་ལ་བརྟེན་པ་སྔོན་</span><span class="front-title">བྱུང་དང་མཐུན་པར་དང་པོར་མངོན་པར་རྫོགས་པར་སངས་རྒྱས་ཚུལ། བར་དུ་རི་རབ་ཀྱི་རྩེ་མོ་ལ་སོགས་པར་རྩ་བཤད་ཀྱི་དཀྱིལ་འཁོར་སྤྲུལ་ཏེ་རྣལ་འབྱོར་རྒྱུད་ཀྱི་ཆོས་འཁོར་བསྐོར་ཚུལ། མཐར་རིགས་སོ་སོའི་འཁོར་ལོས་སྒྱུར་བར་བྱས་ཏེ་སློབ་མ་དཀྲི་བ་ལ་སོགས་པའི་ཕྲིན་ལས་མངོན་པར་འདུ་མཛད་ཚུལ་ཏེ་དེ་འཁོར་དང་བཅས་པ་ཡིན་ལ། དེ་ཐམས་ཅད་རྗེས་འཇུག་གིས་རྣལ་འབྱོར་དུ་ཉམས་སུ་ལེན་པ་ན་དང་པོ་སྦྱོར་བ། དཀྱིལ་འཁོར་རྒྱལ་མཆོག ལས་རྒྱལ་མཆོག་རྣམས་ཡིན་ནོ། །དབང་པོ་རྟུལ་པོ་ཏིང་ངེ་འཛིན་གསུམ་པོ་སྒོམ་མི་ནུས་པས་རྣལ་འབྱོར་བཞི་བསྒོམ་པར་བྱ་སྟེ། དེའང་རང་ཉིད་རང་རིགས་ཀྱི་ལྷ་དམ་ཚིག་པ་བསྐྱེད་པ་རྣལ་འབྱོར། དེ་ལ་ཡེ་ཤེས་སེམས་དཔའ་བཅུག་སྟེ་རོ་གཅིག་ཏུ་བྱ་བ་རྗེས་སུ་རྣལ་འབྱོར། དེ་ཉིད་</span><span class="front-title">བརྟན་གཡོ་ཐམས་ཅད་ཀྱི་རང་བཞིན་དུ་སྒོམ་པ་ཐམས་ཅད་རྣལ་འབྱོར། རྣལ་འབྱོར་གསུམ་སྔོན་དུ་སོང་བ་ལ་སེམས་རྩེ་གཅིག་པའི་ཏིང་ངེ་འཛིན་མངོན་དུ་གྱུར་པ་ཤིན་ཏུ་རྣལ་འབྱོར་ཏེ་ཏིང་ངེ་འཛིན་དེ་དག་ནི་རགས་པ་ལྷ་ལ་དམིགས་པ་ཞེས་བྱའོ། །ཡང་ཏིང་ངེ་འཛིན་གསུམ་མམ་རྣལ་འབྱོར་བཞི་གང་རུང་གིས་ལྷའི་རྣལ་འབྱོར་བསྒོམས་ནས་ལྕེ་རྐན་ལ་སྦྱར་ཏེ་ལྷའི་མདོག་དང་མཐུན་པའི་རྡོ་རྗེ་རྩེ་ལྔ་པ་སྐྲ་རྩེའམ་ཏིལ་འབྲུ་ཙམ་ཞིག་ལྟེ་བར་བསྐྱེད་པ་སྣ་ཁུང་ནས་ཐོན་ཏེ་སྣ་རྩེར་འགྲེང་བར་གནས་པ་ལ་དྲན་པ་དང་ཤེས་བཞིན་གཉིས་ཀྱི་སྒོ་ནས་སེམས་འཛིན། དེ་བརྟན་པ་ན་སྣའི་རྩེ་མོའམ་དེ་ལས་གཞན་པའི་ལུས་ཀྱི་ཕྱོགས་སུ་བདེ་བའི་རེག་བྱ་ཁྱད་པར་ཅན་སྐྱེ་ཞིང་དེ་ལས་ལུས་སེམས་ཤིན་ཏུ་སྦྱངས་པ་འཐོབ། རྡོ་རྗེ་ཕྲ་མོའི་མཚན་མ་ལ་བརྟན་པ་ཐོབ་ནས་རྡོ་རྗེ་ཕྲ་མོ་མང་པོ་སྤྲོས་ཏེ་ལུས་ཀྱི་ཕྱི་ནང་སོགས་ནས་སྟོང་</span><span class="front-title">གསུམ་གྱི་བར་དུའང་ཁྱབ་པར་བསྒོམ། མཐར་སྤྲོས་པ་ཐམས་ཅད་ཀྱང་སྣ་རྩེ་ནས་སྙིང་གའི་བར་དུ་བསྡུའོ། །འདིས་ནི་ཞི་གནས་ཀྱི་ཏིང་ངེ་འཛིན་ཁྱད་པར་ཅན་འགྲུབ་པ་སོགས་ཕན་ཡོན་ཆེ་སྟེ་ཕྲ་བ་ཕྱག་མཚན་ལ་དམིགས་པ་ཞེས་བྱའོ། །དེ་དག་ཀྱང་དེ་ཁོ་ན་ཉིད་བཅུ་ཡི་ཚུལ་གྱིས་རབ་ཏུ་སྤྱད་ཅིང་བསྒྲུབ་སྟེ། </span><span class="tibetan-external-citations">དེའང་གཟུགས་ཅན་དང་གཟུགས་ཅན་མ་ཡིན་པའི་དཀྱིལ་འཁོར་གཉིས་དང༌། སོགས་ནས་ཕྱི་དང་ནང་གི་བདག་ཉིད་ཅན་གྱི་སྦྱིན་སྲེག་དང༌། ཉེ་བར་བསྡུ་བ་དང༌། གཤེགས་སུ་གསོལ་བའོ།</span><span class="front-title"> །ཞེས་གསུངས་པའི་དོན། དཀྱིལ་འཁོར་ནི་གཟུགས་བརྙན་དང་གཟུགས་ཅན་མ་ཡིན་པ་གཉིས་དང༌། ཕྱི་དང་ནང་གི་སྔགས་དང༌། ལྷ་རྣམས་ལ་རྒྱས་འདེབས་པའི་ཕྱག་རྒྱ་བཞི་དང༌། བདག་དང་གནས་དང་རྣལ་འབྱོར་སྲུང་བ་དང༌། ཡེ་ཤེས་པ་རྣམས་བསྡུ་བ་སྤྱན་དྲངས་པ་དང༌། རྡོ་རྗེའི་ཚིག་གི་དང་ཡིད་ཀྱི་བཟླས་བརྗོད་དང༌།</span><span class="front-title"> ཏིང་ངེ་འཛིན་གསུམ་ལ་སོགས་པའི་སྒོམ་པ་དང༌། དཀྱིལ་འཁོར་མཆོད་པ་སོགས་ཀྱི་དོན་དུ་ཕྱི་དང་ནང་གི་སྦྱིན་སྲེག་དང༌། ཕྱག་རྒྱ་དགྲོལ་བ་ཉེ་བར་བསྡུ་བ་དང༌། མཆོད་ནས་གཤེགས་སུ་གསོལ་བ་དང་བཅུ་ཡིན་ནོ། །</span></p>
			<p id="_idParaDest-443" class="tibetan-sabche1"><span class="tibetan-sabche">གཉིས་པ་མཚན་མེད་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཤེས་རབ་ངེས་འབིགས་སྐྱེ་མེད་ལྟ་དང་བཅས། །</span></p>
			<p class="tibetan-commentary-non-indent"><span class="front-title">དེའང་དེ་ཉིད་བསྡུས་པར། </span><span class="tibetan-external-citations">ཡི་གེ་ཨ་ལ་འཇུག་པ་ཡི། །ཡི་གེ་ཐམས་ཅད་རྣམ་པར་བསྒོམ། །རང་གི་ཁ་ནས་གཞན་གྱི་ཁར། །བསྒོམས་ན་དངོས་གྲུབ་འཐོབ་པར་འགྱུར།</span><span class="front-title"> །ཞེས་གསུངས་པའི་ཡི་གེ་ཨའི་དོན་སྐྱེ་བ་མེད་པ་ལ་འཇུག་པས་བཟླ་བྱའི་ཡི་གེ་ཐམས་ཅད་ཀྱང་གཞིག་ནས་བདག་མེད་པར་བསྒོམ་པ་དང༌། ཁའི་དོན་སྒོ་ལ་འཇུག་པས་རང་ཡང་རྣམ་པར་ཐར་པའི་སྒོ་སྟོང་པ་ཉིད་ལ་འཇུག་ཅིང་མདུན་གྱི་ལྷ་</span><span class="front-title">དང་སྔགས་རྣམས་ཀྱང་དེ་ལྟར་འཇུག་པར་བཤད་དེ། དེས་ནི་རྣམ་རྟོག་དང་བཅས་པའི་ཤེས་རབ་གཙོ་བོར་བསྟན་ཏོ། །གཞན་ཡང་དེ་ཉིད་ལས། </span><span class="tibetan-external-citations">ཤེས་རབ་ངེས་འབིགས་ཞེས་བྱ་བ། །ཏིང་ངེ་འཛིན་ཞེས་གྲགས་པ་སྟེ། །དེ་ཡིས་ཕྱག་རྒྱ་བསྒྲུབ་པར་བྱ། །བསྒོམས་ན་མྱུར་དུ་འགྲུབ་པར་འགྱུར།</span><span class="front-title"> །ཞེས་གསུངས་པའི་ཤེས་རབ་ངེས་འབིགས་ནི་སྐྱེ་མེད་ཀྱི་ལྟ་བ་སྟེ་རང་བཞིན་མེད་པར་ཤེས་པས་གང་དུའང་རྣམ་པར་མི་རྟོག་པའི་ངང་དུ་མཉམ་པར་འཇོག་པ་བསྟན་ནོ། །རྩེ་མོ་ལས་དེ་བཞིན་གཤེགས་པ་དང་རྡོ་རྗེའི་རིགས་ལ་སོགས་པའི་མཚན་མེད་སྒོམ་ཚུལ་རྒྱས་པར་གསུངས་ཏེ། དེ་ནི་སོ་སོར་རྟོག་པའི་ཤེས་རབ་ཀྱིས་དཔྱད་པའི་ལྷག་མཐོང་གཙོ་ཆེ་ལ། དེ་ཉིད་བསྡུས་པ་ནས་གསུངས་པ་ལ་ནི་ཞི་ལྷག་གཉིས་ཀ་ཡོད་དོ། །དེའང་ཉམས་སུ་ལེན་པ་ན་རྒོད་རྨུགས་ལ་སོགས་པའི་གནས་དང་བསྟུན་ནས་ཞི་ལྷག་སྤེལ་</span><span class="front-title">བར་བསྒོམ་པར་ཀོ་ས་ལའི་རྒྱན་ལས་གསུངས་སོ། </span><span class="tibetan-sabche">།གཉིས་པ་སྒྲུབ་པའི་རིམ་པ་ནི་</span><span class="front-title">འཆད་འགྱུར་གྱི་ཁོངས་སུ་འདུའོ། །</span></p>
			<p id="_idParaDest-444" class="tibetan-sabche1"><span class="tibetan-sabche">དྲུག་པ་དངོས་གྲུབ་སྒྲུབ་པའི་རིམ་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བསམ་གཏན་བཟླས་བརྗོད་སྦྱིན་སྲེག་ལ་བརྟེན་ནས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དངོས་གྲུབ་དང་ནི་ཕྱག་རྒྱའི་ཡེ་ཤེས་བསྒྲུབ། །</span></p>
			<p class="tibetan-commentary-non-indent"><span class="front-title">སྒྲུབ་པའི་རིམ་པ་ལ་བསམ་གཏན་ལ་བརྟེན་ནས་འདས་པའི་དངོས་གྲུབ། བཟླས་བརྗོད་ལ་བརྟེན་ནས་གཉིས་ཀ སྦྱིན་སྲེག་ལ་བརྟེན་ནས་འཇིག་རྟེན་པའི་དངོས་གྲུབ་གཙོ་བོར་སྒྲུབ་ཅིང་ཐམས་ཅད་ཀྱི་མཐར་ཐུག་ཕྱག་རྒྱའི་ཡེ་ཤེས་མཆོག་སྒྲུབ་པ་སྟེ། </span></p>
			<p id="_idParaDest-445" class="tibetan-sabche1"><span class="tibetan-sabche">དེ་གསུམ་གྱི་དང་པོ་༼བསམ་གཏན་༽ནི།</span></p>
			<p class="tibetan-commentary-non-indent"><span class="front-title">བསྙེན་པ་གྲུབ་ནས་འཁོར་གསུམ་ཡོངས་དག་གི་སྒྲུབ་</span><span class="front-title">པའི་སྤྱོད་པ་ལ་སྦྱར། དེ་ནས་གཞན་དོན་དུ་ཕྱག་རྒྱ་སྒྲུབ་ཅིང་དེའི་ལས་རབ་འབྱམས་ལ་སྦྱར་བས་མཚན་མ་རྙེད་པ་དང་མངོན་ཤེས་སྒྲུབ། དེ་གྲུབ་ནས། དཔལ་མཆོག་གི་སྒྲུབ་པ་རྗེས་སྒྲུབ་ཀྱི་སྐབས་ནས་འབྱུང་བ་ལྟར་ཚོགས་ཀྱི་སྒྲུབ་པ་བྱ། མ་གྲུབ་ན་ལན་བདུན་བསྐྱར། དེས་ཀྱང་མ་གྲུབ་ན་ལྷ་བསད་པའི་སྦྱོར་བ་ཞེས་སྤོགས་ཆོག་ལ་བརྟེན་ནས་བསྒྲུབ་སྟེ་དབང་པོ་རྣོན་པོའི་དབང་དུ་བྱས་པའོ། །དབང་རྟུལ་དང་ཐུན་མོང་ཙམ་དུ་བསྙེན་པ་སྤྱི་དང་ཁྱད་པར་རྡོ་རྗེ་ཕྲ་མོའི་ཏིང་ངེ་འཛིན་ལ་དབང་ཐོབ་ནས་གཏེར་དང་ཆུ་ལ་མི་བྱིང་བ་དང་རིག་སྔགས་འཆང་གི་དངོས་གྲུབ་སོགས་ཐུན་མོང་དང༌། མཆོག་གི་དངོས་གྲུབ་བསམ་གཏན་གྱི་ཁྱད་པར་སྣ་ཚོགས་པ་གསུངས་པ་རྣམས་ཀྱིས་བསྒྲུབ་པའོ། །</span></p>
			<p id="_idParaDest-446" class="tibetan-sabche1"><span class="tibetan-sabche">གཉིས་པ་༼བཟླས་བརྗོད་༽ལ་གཉིས།</span></p>
			<p class="tibetan-commentary-non-indent"><span class="front-title">དབང་རྣོན་རྡོར་བཟླས་</span><span class="front-title">ལ་བརྟེན་པ་ལ་ཀུན་རྫོབ་དམིགས་བཅས་ནི་བདག་མདུན་གྱི་ལྷ་ལ་གསལ་སྣང་གྲུབ་ཅིང་རླུང་དང་དབང་པོ་ནང་དུ་བསྡུས་ལ་སྔགས་ཀྱི་དོན་དྲན་པས་བཟླ་བ་དང༌། མདུན་གྱི་ལྷ་ལ་བརྟགས་ཤིང་དབུགས་དབྱུང་བའི་མཐའི་བར་དུ་བཟླ་བ་དང༌། ཡང་སྲོག་ཡིད་དབང་པོ་བཀག་སྟེ་རང་དང་ཐ་དད་མེད་པའི་ལྷའི་གཟུགས་ལ་དམིགས་ཤིང་བཟླ། དོན་དམ་དམིགས་མེད་ནི་བདག་མདུན་ལྷ་སྔགས་མ་སྐྱེས་པར་སྒོམ་པའི་སྒོ་ནས་ཐམས་ཅད་སྟོང་པ་ཉིད་དུ་བསམས་ལ་སྲོག་རྩོལ་བཀག་སྟེ་གང་དུའང་འཛིན་པ་མེད་པའི་སེམས་ཀྱིས་རང་དང་ལྷ་སྔགས་རྣམས་ནམ་མཁའ་དང་འདྲ་བར་ལྟ་ཞིང་ཡིད་ཀྱི་བཟླས་པ་དང་ལྷའི་ཆོས་ཀྱི་སྐུ་ལ་དམིགས་བཞིན་བྱ་བ་དང༌། དབུགས་འབྱིན་པ་ན་མཚན་མའི་སྐུ་དྲན་པར་བྱས་ལ་ཡང་སྲོག་ནང་དུ་བསྡུ་བ་སོགས་སྤེལ་ཞིང་བཟླའོ། །དབང་རྟུལ་ཚིག་བཟླས་ལ་བརྟན་པ་ནི། རང་རིགས་ཀྱི་ལྷའི་སྐྱིལ་ཀྲུང་བཅས་ལ་བདག་མདུན་གྱི་ལྷ་བསྒོམ། རིགས་ཀྱི་ཕྱག་མཚན་ལག་</span><span class="front-title">གཡོན་རིགས་ཀྱི་ཁུ་ཚུར་གྱིས་བཟུང༌། གཡས་པས་རིགས་ཀྱི་བགྲང་ཕྲེང་སྙིང་གར་ཐོགས། གཤེགས་རིགས་ལ་སྒྲ་མེད་སོགས་ཀྱིས་ཟླ་བ་བཞིར་བསྙེན་པ་རྫོགས་པར་བྱས་ནས། རང་ལྷའི་སྐུ་གཟུགས་ཀྱི་སྤྱན་སྔར་ཟླ་བ་བཞིར་ཐུན་བཞིར་བཟླས་བརྗོད་བྱས་པའི་མཐར་མཚན་ཐོག་ཐག་གཅིག་ཏུ་བཟླས་པས་ནམ་ལངས་པ་དང་རང་གི་ལྷའི་གཟུགས་ཀྱི་དངོས་གྲུབ་འཐོབ་པར་གསུངས་པ་ལྟ་བུ་མཆོག་དང༌། རྫས་དང་མཁའ་སྤྱོད་ཀྱི་རིག་འཛིན་སོགས་འཇིག་རྟེན་པའི་དངོས་གྲུབ་འཐོབ་པར་བྱེད་ཅིང༌། དེའང་གཙོ་བོར་སྔ་མ་རྡོར་བཟླས་དང༌། ཕྱི་མ་ཚིག་བཟླས་ཀྱི་དངོས་གྲུབ་ཡིན་ཅིང་དེས་ཀྱང་མཐར་འཇིག་རྟེན་ལས་འདས་པའི་དངོས་གྲུབ་ལ་བརྒྱུད་པས་མཚམས་སྦྱོར་བ་ཡིན་ནོ། །</span></p>
			<p id="_idParaDest-447" class="tibetan-sabche1"><span class="tibetan-sabche">གསུམ་པ་༼སྦྱིན་སྲེག་༽ནི།</span></p>
			<p class="tibetan-commentary-non-indent"><span class="front-title">སྡིག་པ་ཞི་བ་དང་རིགས་རྒྱས་པ་ལ་སོགས་པའི་ཐབ་ཁུང་སོ་སོར་ལྷའི་རྣལ་འབྱོར་སྔོན་དུ་སོང་བས་ཉི་མ་རེ་རེ་ཞིང་སྦྱིན་</span><span class="front-title">སྲེག་བྱ་སྟེ། དེའང་རང་ངམ་གཞན་ལ་སྡིག་པ་ཞི་བ་ལ་སོགས་པའི་མཚན་མ་མ་བྱུང་གི་བར་དུ་བྱས་ནས་ལས་སོ་སོ་སྒྲུབ་པར་བཤད་པ་རྣམས་ཏེ། འདིར་ལག་བཅངས་ཀྱི་བདེ་བ་ལམ་བྱེད་ཀྱང་ཡོད་དོ། །</span></p>
			<p id="_idParaDest-448" class="tibetan-sabche1"><span class="tibetan-sabche">བདུན་པ་ས་ལམ་འབྲས་བུའི་རིམ་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དབང་རྣོན་ཚེ་གཅིག་རྟུལ་པོས་བཅུ་དྲུག་ཚུན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ས་ལམ་མྱུར་བགྲོད་མངོན་བྱང་ལྔ་མཐར་ཕྱིན། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཡེ་ཤེས་ལྔ་ཡི་ངོ་བོར་མངོན་འཚང་རྒྱ། །</span></p>
			<p class="tibetan-commentary-non-indent"><span class="front-title">ལམ་འདིར་ཞུགས་ནས་དབང་པོ་རྣོན་པོས་ཚེ་གཅིག་དང༌། རྟུལ་པོས་སྐྱེ་བ་བཅུ་དྲུག་ཚུན་ཆད་ལ་ས་དང་ལམ་ཐམས་ཅད་བགྲོད་པར་བཤད་པས་སྔ་མ་རྣམས་ལ་ལྟོས་</span><span class="front-title">ནས་དུས་ཤིན་ཏུ་མྱུར་བར་བགྲོད་པ་ཡིན་ལ། དེའང་དབང་པོ་རྣོ་རྟུལ་གང་ཡིན་ཀྱང་ས་བཅུ་པར་འོད་ཟེར་ཆེན་པོའི་དབང་བསྐུར་བ་ཐོབ་ནས་བསམ་གཏན་བཞི་པའི་རབ་མཐའི་ཏིང་ངེ་འཛིན་སྒྲུབ། དེ་ཐོབ་པའི་རྟེན་དེ་ལ་ཡིད་ཀྱི་རང་བཞིན་གྱི་ལུས་ཅན། སྲིད་པ་ཐ་མ་པའི་བྱང་ཆུབ་སེམས་དཔའ། བྱ་བ་ཐམས་ཅད་བཞེད་པ་ཙམ་ལ་རག་ལས་པར་འགྲུབ་པས་བྱང་སེམས་དོན་ཐམས་ཅད་གྲུབ་པ་ཞེས་བྱའོ། །དོན་གྲུབ་ཀྱི་རྟེན་དེས་འོག་མིན་སྟུག་པོ་བཀོད་པའི་ཞིང་ཁམས་སུ་བྱང་ཆུབ་ཀྱི་སྙིང་པོར་བཞུགས་ཏེ། བླ་ན་མེད་པའི་བྱང་ཆུབ་མཆོག་ཏུ་སེམས་བསྐྱེད་པ་མངོན་དུ་བྱས་པའི་མཐུ་ལས་མི་གཡོ་བའི་ཏིང་ངེ་འཛིན་ཡན་ལག་དྲུག་ལྡན་ལ་མཉམ་པར་འཇོགདེའི་ཚེ་ན་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་ཏིང་ངེ་འཛིན་ལས་བསླངས་ཏེ་མངོན་པར་བྱང་ཆུབ་པ་ལྔའི་གདམས་ངག་བསྟན། དེས་དེ་བསྒོམས་</span><span class="front-title">པས་ཡེ་ཤེས་ལྔའི་ངོ་བོར་མངོན་པར་རྫོགས་པར་འཚང་རྒྱ་བར་འགྱུར་རོ། །སངས་རྒྱས་དེའང་སྐུ་གསུམ་གྱི་མཚན་ཉིད་ཅན་ཏེ། ཡེ་ཤེས་བཞི་ཆོས་དབྱིངས་ཡེ་ཤེས་ཀྱི་ངོ་བོར་རོ་གཅིག་པ་ཆོས་སྐུ། འོག་མིན་ཆེན་པོར་ངེས་པ་ལྔ་ལྡན་གྱི་སྐུར་སྣང་བ་ལོངས་སྐུ་ཆེན་པོ། རི་རབ་རྩེ་ལ་སོགས་པར་འཁོར་ལོས་སྒྱུར་བའི་ཆ་བྱད་ཀྱིས་དཀྱིལ་འཁོར་སྤྲུལ་བཤད་མཛད་པ་སོགས་ལོངས་སྐུ་ཆུང་ངུ༌། དགའ་ལྡན་གྱི་གནས་ན་གནས་པར་སྟོན་པ་ལ་སོགས་པ་མཛད་པ་བཅུ་གཉིས་ཀྱི་ཚུལ་སྟོན་པ་སྤྲུལ་པའི་སྐུའོ། །དེ་ལྟར་ཤིན་ཏུ་འགོར་ཡང་བསྐལ་པ་ཆུང་ངུ་གཅིག་ལ་མཐར་ཐུག་གི་སངས་རྒྱས་འགྲུབ་པ་ཡིན་ནོ། །</span></p>
			<p id="_idParaDest-449" class="tibetan-sabche1"><span class="tibetan-sabche">བཞི་པ་རྣལ་འབྱོར་བླ་མེད་ཀྱི་རྣམ་པར་གཞག་པ་ལ་གཉིས། སྒྲ་དོན་ངོ་བོ། བརྗོད་བྱའི་དོན་གཏན་ལ་དབབ་པའོ། །</span><span class="tibetan-sabche">དང་པོ་༼སྒྲ་དོན་ངོ་བོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཐབས་ཤེས་རྣལ་འབྱོར་མཆོག་གྱུར་བླ་མེད་ཀྱི། །</span></p>
			<p class="tibetan-commentary-non-indent"><span class="front-title">ཐབས་དང་ཤེས་རབ་དབྱེར་མེད་དུ་སྦྱོར་བས་རྣལ་འབྱོར། རྒྱུད་ཐམས་ཅད་ཀྱི་མཆོག་ཏུ་གྱུར་པས་ན་ཆེན་པོ། དེའི་གོང་ན་རྒྱུད་གཞན་མེད་པས་ན་བླ་ན་མེད་པ་སྟེ། དུས་འཁོར་རྩ་རྒྱུད་ལས། </span><span class="tibetan-external-citations">རྣལ་འབྱོར་ཐབས་ཀྱི་ལུས་ཀྱིས་མིན། །ཤེས་རབ་གཅིག་པུས་འགྱུར་མ་ཡིན། །ཐབས་དང་ཤེས་རབ་སྙོམས་འཇུག་ལ། །དེ་བཞིན་གཤེགས་པས་རྣལ་འབྱོར་གསུངས།</span><span class="front-title"> །ཞེས་དང༌། རྡོ་རྗེ་གུར་གྱི་འགྲེལ་བར། </span><span class="tibetan-external-citations">རྒྱུད་རྣམས་ཀུན་</span><span class="tibetan-external-citations">གྱི་བླ་མ་སྟེ་ཞེས་བྱ་བ་ནི་རྣལ་འབྱོར་གྱི་རྒྱུད་བླ་ན་མེད་པ་སྟེ། བྱ་བ་དང་སྤྱོད་པའི་རྒྱུད་ལ་སོགས་པའི་བླ་མར་གྱུར་པའི་ཕྱིར་རོ།</span><span class="front-title"> །ཞེས་གསུངས་པའི་ཕྱིར་རོ། །ངོ་བོ་ནི་ཀུན་བཏུས་ལས། </span><span class="tibetan-external-citations">བཙུན་མོའི་འཁོར་གྱི་དབུས་སུ་འཁོར་ལོས་སྒྱུར་བའི་གཟུགས་ཀྱིས་བདེ་བ་ཆེན་པོའི་ཏིང་ངེ་འཛིན་གྱིས་བཙུན་མོའི་བྷ་ག་ལ་ཡང་དག་པར་བཞུགས་ཏེ། འཇིག་རྟེན་གྱི་སྤྱོད་པ་དང་འགལ་བ་རྨད་དུ་བྱུང་བའི་རྡོ་རྗེའི་ཚིག་མཐའ་དྲུག་གི་ངག་གིས་རབ་ཏུ་སྤྱོད་པ་དང་བསྒྲུབ་པར་བྱ་བ་ནི་རྣལ་འབྱོར་ཆེན་པོའི་རྒྱུད་ལ་བཞུགས་སོ།</span><span class="front-title"> །ཞེས་གསུངས་པ་ལྟར་ཡིན་ལ། དེ་ཡང་བཀྲོལ་ནས་བཤད་ན་བཙུན་མོའི་འཁོར་གྱི་དབུས་སུ་མ་རྒྱུད་ལྟར་ན་ཧེ་རུ་ཀའམ་ཕ་རྒྱུད་ལྟར་ན་རྣམ་སྣང་སོགས་འཁོར་ལོས་སྒྱུར་བའི་གཟུགས་ཀྱིས་ཡབ་ཡུམ་སྙོམས་པར་ཞུགས་པའི་བདེ་བ་ཆེན་པོའི་ཏིང་ངེ་འཛིན་གྱིས། ཕོ་བྲང་ན་རྒྱལ་པོ་གནས་ཞེས་པ་ལྟར་</span><span class="front-title">བཙུན་མོའི་བྷ་ག་ལ་སྟེ་ཆོས་འབྱུང་གི་ནང་གི་གཞལ་ཡས་ཁང་དུ་ཡང་དག་པར་བཞུགས་ཏེ་འཇིག་རྟེན་མི་ཆོས་ཀྱི་ལུགས་ཀྱི་སྤྱོད་པ་དང་འགལ་བ། མ་དང་སྲིང་མོ་བུ་མོ་ལ། །བརྟེན་ན་མྱུར་དུ་འགྲུབ་པར་འགྱུར། །ཞེས་པ་ལྟ་བུ་ཤིན་ཏུ་དམན་པའི་བྱ་བ་བྱེད་པས་རྨད་དུ་བྱུང་བའི་རྡོ་རྗེའི་ཚིག་དོན་དགོངས་པ་དགོངས་མིན། དྲང་དོན་དང་ངེས་དོན། སྒྲ་ཇི་བཞིན་པ་དང་སྒྲ་ཇི་བཞིན་པ་མ་ཡིན་པ་སྟེ་མཐའ་དྲུག་གི་ངག་གིས་རབ་ཏུ་སྤྱད་དེ་ཐུན་མོང་དང༌། མཆོག་གི་དངོས་གྲུབ་སྒྲུབ་པར་བྱེད་པ་ནི་རྣལ་འབྱོར་ཆེན་པོ་བླ་ན་མེད་པའི་རྒྱུད་ལ་བཞུགས་པ་སྟེ་གནས་སོ། །ཞེས་པའོ། །</span></p>
			<p id="_idParaDest-450" class="tibetan-sabche1"><span class="tibetan-sabche">གཉིས་པ་༼བརྗོད་བྱའི་དོན་གཏན་ལ་དབབ་པ་༽ལ་བཞི། སྡུད་བྱེད་ཀྱི་ཆིངས་</span><span class="tibetan-sabche">མདོར་བསྟན། དེ་རྟོགས་པར་བྱེད་པའི་ཐབས་སྨོས། སོ་སོའི་རྣམ་གཞག་ཤིན་ཏུ་རྒྱས་པར་བཤད། ལྟ་སྒོམ་སྤྱོད་འབྲས་ཀྱི་དོན་མདོར་བསྡུ་བའོ། །དང་པོ་༼སྡུད་བྱེད་ཀྱི་ཆིངས་མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བརྗོད་བྱའི་དོན་ནི་རྒྱུད་གསུམ་དག་གིས་བསྡུས། །</span></p>
			<p class="tibetan-commentary-non-indent"><span class="front-title">རྣལ་འབྱོར་བླ་མེད་ཀྱི་བརྗོད་བྱའི་དོན་བསྡུ་ཚུལ་རྒྱུད་སྡེ་རྣམས་དང་སློབ་དཔོན་སོ་སོའི་དགོངས་པས་འགའ་ཞིག་སྣང་བ་ལས། གཙོ་བོར་འདུས་པའི་རྒྱུད་ཕྱི་མ་ལས། </span><span class="tibetan-external-citations">རྒྱུད་ནི་རྒྱུན་ཆགས་ཞེས་བྱར་བརྗོད། །རྒྱུད་དེའང་རྣམ་པ་གསུམ་དུ་འགྱུར། །གཞི་</span><span class="tibetan-external-citations">དང་དེ་ཡི་རང་བཞིན་དང༌། །མི་འཕྲོག་པ་ཡིས་རབ་དབྱེ་བས། །རང་བཞིན་རྣམ་པ་རྒྱུ་ཡིན་ཏེ། །གཞི་ནི་ཐབས་ཞེས་བྱ་བ་ཡིན། །དེ་བཞིན་མི་འཕྲོག་འབྲས་བུ་སྟེ། །གསུམ་གྱིས་རྒྱུད་ཀྱི་དོན་བསྡུས་པའོ།</span><span class="front-title"> །ཞེས་གསུངས་པ་ལྟར་རྒྱུད་གསུམ་དུ་བསྡུ་བ་ཉིད་ཡོངས་སུ་གྲགས་པས་དེ་ལྟར་འཆད་པར་བྱ་སྟེ། དེའང་རྒྱུད་ནི་ཐོག་མཐའ་མེད་པའི་བྱང་ཆུབ་ཀྱི་སེམས་ཀུན་ཏུ་བཟང་པོ་རང་བཞིན་གྱིས་འོད་གསལ་བ་འདི་ཉིད་ཡིན་ཞིང༌། དེ་ཉིད་ཐོག་མ་མེད་པའི་དུས་ནས་སངས་རྒྱས་ཀྱི་བར་དུ་རྒྱུན་མི་འཆད་པས་རྒྱུན་ཆགས་པ་ཡིན་ལ། གསུམ་ནི་ཉེ་བར་ལེན་པའི་རྒྱུའི་དབང་དུ་བྱས་ཏེ་རང་བཞིན་ནམ་རྒྱུའི་རྒྱུད། ལྷན་ཅིག་བྱེད་པའི་རྐྱེན་གྱི་དབང་དུ་བྱས་ནས་གཞིའམ་ཐབས་ཀྱི་རྒྱུད། དོན་གཉིས་ཕུན་ཚོགས་ཀྱི་བྱང་ཆུབ་ཀྱི་དབང་དུ་བྱས་ནས་མི་འཕྲོག་པའམ་འབྲས་བུའི་རྒྱུད་དོ། །རྒྱུད་འདིར་འཇུག་པ་ལ་དོན་འདི་ཉིད་ཁོ་ནར་</span><span class="front-title">གལ་ཆེ་བས་འདིར་དོན་བསྡུས་མདོ་ཙམ་བཤད་ན། </span></p>
			<p id="_idParaDest-451" class="tibetan-sabche1"><span class="tibetan-sabche">རྒྱུའི་རྒྱུད་ནི།</span></p>
			<p class="tibetan-commentary-non-indent"><span class="front-title">སེམས་ཅན་ནས་སངས་རྒྱས་ཀྱི་བར་དུ་སེམས་ཀྱི་རང་བཞིན་གྱི་ཚུལ་ནམ་མཁའ་ལྟར་འགྱུར་བ་མེད་པར་གནས་པ་དེ་ཉིད་ཡིན་ལ། དེ་ལ་མདོ་སྡེ་རྣམས་སུ་ཁམས་བདེ་བར་གཤེགས་པའི་སྙིང་པོ་རང་བཞིན་གྱིས་གནས་པའི་རིགས་སོགས་དང༌། རྒྱུད་སྡེ་འོག་མ་རྣམས་སུ་བདག་གི་དེ་ཁོ་ན་ཉིད་དང༌། བྱང་ཆུབ་ཀྱི་སེམས་དང༌། ཀུན་ཏུ་བཟང་པོའི་སེམས་སོགས་མིང་ཇི་སྙེད་ཀྱིས་བསྙད་པ་ཡིན་མོད། གོང་མ་རྣལ་འབྱོར་བླ་མེད་ཀྱི་རྒྱུད་འདིར་ནི་ཨེ་ཝྃ་ཟུང་འཇུག་གི་དོན་དང་སྦྱར་ཏེ་བཤད་ན། སེམས་ཀྱི་རང་བཞིན་གྱི་ཚུལ་དེ་ཉིད་སེམས་ཅན་ནས་སངས་རྒྱས་ཀྱི་བར་དུ་འགྱུར་བ་མེད་པ། སོ་སོ་རང་གི་རིག་པའི་མཚན་ཉིད་ཅན་གྱི་ནང་གི་རིག་པ་ཡིན་པ། མཆོག་ཏུ་མི་འགྱུར་བའི་བདེ་བ་ཆེན་པོ་སྟེ་ཆོས་གསུམ་ལྡན་དེ་ལ་དེ་བཞིན་ཉིད། རྒྱུའི་རྡོ་རྗེ་</span><span class="front-title">འཛིན་པ། དང་པོའི་སངས་རྒྱས་སོགས་ཀྱི་མིང་དུ་བརྗོད་པ་ཝྃ་ཡིག་གི་དོན་ཡིན་ལ། དེ་བཞིན་ཉིད་དེའང་ཆོས་ཉིད་ཀྱི་སེམས་ཡིན་པའི་གནད་ཀྱིས་རྣམ་པའམ་སྣང་བ་དང་བཅས་པ་ཡིན་ཞིང༌། སྣང་བ་དེའང་མ་དག་པའི་གནས་སྐབས་སུ་ཐ་མལ་འཁོར་བ་པའི་ཕུང་སོགས་སུ་སྣང་བ་དང༌། དག་ལ་མ་དག་པའི་གནས་སྐབས་སུ་རྣལ་འབྱོར་པའི་ཏིང་ངེ་འཛིན་གྱི་སྣང་བ་རབ་འབྱམས་སུ་འབྱུང་བ་དང༌། ཤིན་ཏུ་རྣམ་དག་གི་གནས་སྐབས་སུ་སངས་རྒྱས་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་རྣམ་པར་འཆར་བ་སྟེ། རྣམ་པ་སྣ་ཚོགས་པའི་རང་བཞིན་ཅན་དེ་ཉིད་ལ་རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད། རྣམ་པ་ཐམས་ཅད་པ། དབང་པོ་ཐམས་ཅད་པ་ཞེས་སོགས་ཀྱི་མིང་དུ་བཏགས་པ་ཨེ་ཡིག་གི་དོན་ཡིན་ནོ། །</span></p>
			<p class="tibetan-regular-indented"><span class="front-title">དེ་ལྟ་བུའི་ཨེ་ཝྃ་ཟུང་འཇུག་དེ་བྱང་ཆུབ་ཀྱི་ཉེར་ལེན་ཡིན་པའི་ཆ་ནས་རྒྱུ་དང༌། </span><span class="front-title">རྒྱུད་བླ་མ་ལས། </span><span class="tibetan-external-citations">སེམས་ཅན་རྣམས་ཀྱི་ཉོན་མོངས་སྦུབས། །མ་འབྲེལ་ཐོག་མ་མེད་པ་ནས། །སེམས་ཀྱི་རང་བཞིན་དྲི་མེད་ནི། །ཐོག་མ་མེད་པ་ཡིན་པར་བརྗོད།</span><span class="front-title"> །ཅེས་ཐོག་མ་མེད་པ་ནས་སེམས་ཀྱི་རང་བཞིན་ལ་གནས་ཏེ་སེམས་ཅན་ནས་སངས་རྒྱས་ཀྱི་བར་རྒྱུན་ཆགས་པར་འཇུག་པས་ན་རྒྱུད་ཅེས་བྱའོ། །རང་བཞིན་ཞེས་བྱ་བ་ཡང༌། རྩ་བ་ཤེས་རབ་ལས། </span><span class="tibetan-external-citations">རང་བཞིན་དག་ནི་བཅོས་མིན་དང༌། །གཞན་ལ་ལྟོས་པ་མེད་པ་ཡིན། </span><span class="front-title">།ཞེས་འབྱུང་བ་ལྟར་རྐྱེན་གྱིས་གསར་དུ་བཅོས་པའམ་སྒྲོ་བཏགས་པ་ལྟ་བུ་མིན་པར་སེམས་ཀྱི་ངོ་བོ་ཉིད་ཀྱི་གཤིས་ཚུལ་ཡིན་པའི་དོན་གྱིས་ན་རང་བཞིན་ནོ། །</span></p>
			<p id="_idParaDest-452" class="tibetan-sabche1"><span class="tibetan-sabche">གཞིའམ་ཐབས་ཀྱི་རྒྱུད་ནི།</span></p>
			<p class="tibetan-commentary-non-indent"><span class="front-title">སྒྲ་ཡངས་པར་ན་རིགས་སད་ནས་བྱང་ཆུབ་ཀྱི་བར་དུ་བགྲོད་པར་བྱེད་པའི་ལམ་གྱི་རྣམ་པ་སྲིད་དོ་འཚལ་ཐམས་ཅད་དང༌། དོག་པར་ན་སྨིན་བྱེད་ཀྱི་དབང་དང་གྲོལ་བྱེད་ཀྱི་ལམ་ཡན་ལག་དང་བཅས་པ་ལ་གཞི་ཞེས་བྱ་</span><span class="front-title">སྟེ། མྱུ་གུ་འགྲུབ་པའི་གཞི་ས་གཞི་ལྟར་ལམ་དེ་རྣམས་བྱང་ཆུབ་ཀྱི་འབྲས་བུ་འགྲུབ་པ་དང་གནས་པའི་རྟེན་ཡིན་པའི་ཕྱིར་རོ། །གནས་སྐབས་དང་མཐར་ཐུག་གི་དངོས་གྲུབ་གཉིས་པོ་དེའང་ལམ་རིམ་པ་གཉིས་དང་འབྲེལ་ཞིང༌། དེ་ནི་རྟེན་དམ་ཚིག་སྡོམ་པ་དང་འབྲེལ་ལ། དེའང་འཇུག་སྒོ་དབང་དང་འབྲེལ་ཆགས་སུ་འབྱུང་བས་ན་རྒྱུད་ཅེས་བྱའོ། །ཐབས་ཞེས་བྱ་བ་ཡང་ལམ་དེ་ཉིད་བྱང་ཆུབ་ཀྱི་འབྲས་བུ་མངོན་དུ་བྱེད་པའི་ལྷན་ཅིག་བྱེད་རྐྱེན་ཡིན་པ་ཉིད་ཀྱི་ཕྱིར་ཏེ། དེ་ལའང་རིང་བ་དང་ཉེ་བའི་ཐབས་གཉིས་ལས། རིང་བའི་ཐབས་ནི་ཕ་རོལ་ཏུ་ཕྱིན་པའི་ཐེག་པ་གསུམ་པོ་གང་ཡང་རུང་བ་ནས་རྣལ་འབྱོར་རྒྱུད་ཀྱི་བར་གྱི་ལམ་རྣམས་ཡིན་ཞིང༌། ཉེ་བའི་ཐབས་ནི་དབང་བསྐུར་བ་སྔོན་དུ་འགྲོ་བའི་རྣལ་འབྱོར་ཆེན་པོའི་ལམ་རིམ་པ་གཉིས་ཡན་ལག་དང་བཅས་པ་རྣམས་ཡིན་ནོ། </span><span class="tibetan-sabche">།འབྲས་བུའི་རྒྱུད་ནི་</span><span class="front-title">ཉེར་ལེན་གྱི་རྒྱུ་དེ་ཉིད་གློ་བུར་གྱི་དྲི་མ་ཐམས་ཅད་དང་བྲལ་བ་ལས་གནས་གྱུར་པའི་ཚུལ་གྱིས་དག་པ་གཉིས་ལྡན་གྱི་སྐུར་མངོན་པར་རྫོགས་པར་བྱང་ཆུབ་པར་གཞན་དོན་གྱི་རྟེན་དུ་གྱུར་པ་སྟེ། </span><span class="front-title">དེའང་རེ་ཞིག་སྒྲིབ་པའི་བར་ཆད་དེ་ལྡོག་པའམ། རིག་པ་རྒྱུན་ཆད་པའི་མཚན་ཉིད་ཀྱིས་དམན་པའི་མྱ་ངན་ལས་འདས་པར་འཇུག་ན་གཞན་དོན་གྱི་རྟེན་ཉམས་ཤིང་འཕྲོག་པ་ཡིན་པ་ལ། དེ་ལྟ་བུ་མ་ཡིན་པར་རྒྱུན་གཏན་དུ་འཇུག་པས་ན་མི་འཕྲོག་པ་ཞེས་བྱ་ལ། ནམ་མཁའ་མ་ཟད་པ་དེ་སྲིད་སེམས་ཅན་མི་ཟད་ཅིང༌། དེ་མ་ཟད་ཀྱི་བར་དུ་བྱང་ཆུབ་ཀྱང་རྒྱུན་འཆད་པར་མི་འགྱུར་བའི་ཕྱིར་གཏན་དུ་བའི་མཚན་ཉིད་ཅན་ཡིན་པས་ན་རྒྱུད་ཅེས་བྱའོ། །</span></p>
			<p class="tibetan-regular-indented"><span class="front-title">འབྲས་བུ་ཞེས་བྱ་བ་ཡང་སྔགས་ཀྱི་སྒོར་སྤྱད་པ་སྤྱོད་པའི་བྱང་ཆུབ་སེམས་དཔའ་རྣམས་ཀྱིས་ཤིན་ཏུ་འདོད་པར་བྱ་བ་མཐར་ཐུག་གི་གཙོ་བོ་ཡིན་པས་ན་འབྲས་བུ་ཞེས་བྱ་སྟེ། དོན་འདི་ལྟ་བུ་ནི་མན་ངག་སྙེ་མ་ལས་གསལ་བར་གསུངས་པ་ལྟར་རོ། །དེའང་ཤིན་ཏུ་གོ་བདེ་བར་བརྗོད་ན། རྒྱུད་ལྔས་བསྡུས་པའི་སེམས་</span><span class="front-title">ཅན་ཞེས་ཡོངས་སུ་གྲགས་པ་འདི་རྣམས་ལ། རང་རང་གི་ལས་ཀྱི་མཐུ་བསམ་གྱིས་མི་ཁྱབ་པས་བསྒྲུབས་པའི་གནས་དང་ལུས་དང་ལོངས་སྤྱོད་དང་སྐད་ཅིག་དང་འདུ་ཤེས་དང་སེམས་དང་རྣམ་པར་རྟོག་པའི་ཀུན་ཏུ་སྤྱོད་པ་ཇི་སྙེད་པ་ཞིག་སོ་སོར་སྣང་བ་དེ་དག་ནི། རབ་རིབ་ཅན་ལ་སྐྲ་ཤད་ལྟར་ཐོག་མ་མེད་པའི་མ་རིག་པའི་བག་ཆགས་ཀྱི་མཐུ་ལས་གཉིས་སུ་མེད་བཞིན་དུ་གཉིས་སུ་སྣང་བའི་འཁྲུལ་སྣང་ཁོ་ན་ཡིན་ལ། དེ་ལྟར་སྣང་བ་བདོ་བའི་དུས་ཉིད་ན་ཡང་དེ་དག་གི་སྣང་གཞི་སེམས་རང་བཞིན་གྱིས་འོད་གསལ་བ་ནི་འཁྲུལ་སྣང་བག་ཆགས་ཀྱི་གཡའ་དང་བྲལ་བར་གནས་པ་དེ་ཉིད་ལ་རྒྱུའི་རྒྱུད་ཅེས་བརྗོད་དོ། །བླ་མ་དམ་པའི་མན་ངག་གིས་ཇི་ལྟར་སྣང་བ་དེ་ཉིད་ལ་བསལ་བཞག་མེད་པར་འོད་གསལ་བའི་ངོ་བོ་ཉིད་དུ་གོམས་པར་བྱེད་པས་སམ། དངོས་སུ་དེ་ལྟར་མི་ནུས་པ་རྣམས་ལ་དེ་དག་ཉིད་དེ་བཞིན་</span><span class="front-title">གཤེགས་པའི་གཞལ་མེད་ཁང་མཐའ་ཡས་པའི་རྒྱན་དང་བཅས་པར་ལྷ་དང་ལྷ་མོའི་རྣམ་པར་རོལ་པས་ཡུལ་ལ་འགོག་པ་མེད་པར་ལོངས་སྤྱོད་པའི་ཐབས་སྔོན་དུ་འགྲོ་བས་འོད་གསལ་བའི་ཡེ་ཤེས་ལ་སྦྱར་ཏེ། ཡེ་ཤེས་དེ་ཉིད་ཆུ་བོའི་རྒྱུན་བཞིན་དུ་གོམས་པའི་སྦྱོར་བ་བརྟན་པོར་བྱེད་པ་ལ་ནི་ལམ་གྱི་རྒྱུད་ཅེས་བརྗོད་དོ། །དེ་ལྟར་རྒྱུན་དུ་གོམས་པ་ལས་ཇི་ཞིག་ལྟར་ན་རང་གི་སེམས་ཤེས་བྱའི་དཀྱིལ་འཁོར་མཐའ་དག་གི་རྣམ་པར་འགོག་པ་མེད་པར་སྣང་ཡང༌། འཁྲུལ་བའི་དྲི་མ་མ་ལུས་པ་ཟད་པས་གཉིས་སུ་སྣང་བ་མེད་པའི་རང་རིག་པའི་ཡེ་ཤེས་ཆེན་པོ་སྒྲིབ་པ་ཐམས་ཅད་དང་བྲལ་བའི་ཟུང་འཇུག་གི་ངོ་བོ་ཉིད་དུ་འགྱུར་ལ། དེ་ལ་རྟོག་པ་དང་རྣམ་པར་རྟོག་པ་དང་གཉིས་སྣང་གི་དྲི་ཙམ་ཡང་མེད་བཞིན་དུ་ནམ་མཁའི་ཁམས་ཀྱི་མཐར་ཐུག་པའི་རིས་མེད་པའི་སེམས་ཅན་གྱི་རང་རང་གི་མོས་པ་དང་བསམ་པ་</span><span class="front-title">དང་དབང་པོ་ཇི་ལྟ་བ་བཞིན་དུ་འདོད་པའི་དོན་མ་ཚང་བ་མེད་པ། དུས་ལས་ཡོལ་བ་མེད་པར་ཡོངས་སུ་རྫོགས་པར་འབྱུང་བའི་ཕྲིན་ལས་ལྷུན་གྱིས་གྲུབ་པ་དེ་ལ་འབྲས་བུའི་རྒྱུད་ཅེས་བརྗོད་པ་ཡིན་ནོ། །</span></p>
			<p id="_idParaDest-453" class="tibetan-sabche1"><span class="tibetan-sabche">གཉིས་པ་རྟོགས་བྱེད་ཀྱི་ཐབས་སྨོས་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུ་རྒྱུད་ཐོས་དང་བསམ་པས་སྒྲོ་འདོགས་བཅད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐབས་རྒྱུད་སྒོམ་པས་ཉམས་སུ་བླངས་ཏེ་བསྟེན། །</span></p>
			<p class="tibetan-root-text_tibetan-root-text-last-line"><span class="tibetan-root-text">འབྲས་རྒྱུད་ཚོགས་གསུམ་དག་གིས་མངོན་དུ་བྱ། །</span></p>
			<p class="tibetan-commentary-non-indent"><span class="front-title">དེ་ལ་རྒྱུའི་རྒྱུད་ནི་ཕྱོགས་སུ་མ་ལྷུང་བའི་ཐོས་པ་དང༌། ཕྱིན་ཅི་མ་ལོག་པའི་བསམ་བྱུང་གི་ཤེས་རབ་ཀྱིས་སྒྲོ་འདོགས་བཅད་དེ་ཇི་བཞིན་དུ་ཤེས་པར་བྱ་བའོ། །ཐབས་ཀྱི་རྒྱུད་ནི་ཐོས་བསམ་གྱི་དོན་དེ་ཉིད་གོ་ཡུལ་ཙམ་དུ་མ་ལུས་པར་དད་བརྩོན་དྲག་པོས་བསྒོམས་ཏེ་རང་གི་རྒྱུད་ལ་ཉམས་སུ་བླངས་ནས་བསྟེན་པར་བྱ་བའོ། །འབྲས་བུའི་རྒྱུད་ནི་བསོད་ནམས་དང་ཡེ་ཤེས་དང་ཚུལ་ཁྲིམས་ཏེ་ཚོགས་གསུམ་གྱི་སྒྲུབ་པ་</span><span class="front-title">མཐར་ཕྱིན་པས་མངོན་དུ་བྱ་བ་ཡིན་ནོ། །</span></p>
			<p id="_idParaDest-454" class="tibetan-sabche1"><span class="tibetan-sabche">གསུམ་པ་སོ་སོའི་རྣམ་གཞག་ཤིན་ཏུ་རྒྱས་པར་འཆད་པ་ལ་གསུམ། དག་བྱ་ཀུན་གཞི་རང་བཞིན་རྒྱུའི་རྒྱུད། དག་བྱེད་ལམ་རིམ་གཞི་རྟེན་ཐབས་ཀྱི་རྒྱུད། དག་པ་མངོན་གྱུར་མི་འཕྲོག་འབྲས་བུའི་རྒྱུད་དོ། །དང་པོ་༼དག་བྱ་ཀུན་གཞི་རང་བཞིན་རྒྱུའི་རྒྱུད་༽ལ་གཉིས། གྲུབ་ཆེན་ཞི་སྦས་ཡབ་སྲས་ཀྱི་བཞེད་པ་དང༌། ཁྱད་པར་མཁས་གྲུབ་ནཱ་རོ་ཡབ་སྲས་ཀྱི་ལུགས་བཤད་པའོ། །དང་པོ་༼གྲུབ་ཆེན་ཞི་སྦས་ཡབ་སྲས་ཀྱི་བཞེད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུ་རྒྱུད་ངོ་བོ་རང་བཞིན་འོད་གསལ་གཙོ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཚན་ཉིད་བཞི་ལྡན་རྣམ་གྲངས་རྒྱུད་དང་གཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་གཞི་དང་པོའི་སངས་རྒྱས་སྐྱོན་ཡོན་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྒྱུ་འབྲས་འབྲེལ་ལྡན་གནས་སྐབས་ལྔ་པོ་རུ། །</span></p>
			<p class="tibetan-root-text_tibetan-root-text-last-line"><span class="tibetan-root-text">འགྱུར་བ་མེད་པས་རྟོགས་བྱ་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། རྒྱུའི་རྒྱུད་ལ་བོད་ཀྱི་གྲུབ་མཐའ་སྨྲ་བ་རྣམས་བཞེད་ཚུལ་མི་མཐུན་པ་མང་ཡང༌། ཕལ་ཆེར་ཐུན་མོང་བ་གོང་དུ་སྨོས་ཟིན་ལ། འདིར་རྩོད་དུས་ཀྱི་ཧེ་རུ་ཀ་ཞི་བ་སྦས་པ་ཡབ་སྲས་ཀྱི་ལེགས་པར་བཤད་པའི་ལུགས་ལྟར་ན། </span><span class="tibetan-external-citations">ངོ་བོ་གཙོ་བོ་མཚན་ཉིད་དང༌། །རྣམ་གྲངས་ལྡན་པ་གནས་སྐབས་དང༌། །མི་འགྱུར་བས་ཀྱང་རྒྱུ་རྒྱུད་བསྡུས།</span><span class="front-title"> </span><span class="tibetan-sabche">།ཞེས་རྒྱུའི་རྒྱུད་ལ་རྣམ་གྲངས་བདུན་དུ་བཤད་པའི་དང་པོ་ངོ་བོ་ནི།</span><span class="front-title"> ཐོག་མ་མེད་པའི་དུས་རྣམས་ནས་བརྒྱུད་དེ་འོངས་པ། སེམས་རང་བཞིན་གྱི་འོད་གསལ་བ་གང་ཡིན་པ་དང༌། སེམས་དང་སེམས་ལས་བྱུང་བ་རྣམས་དང༌། སྣོད་དང་བཅུད་ཀྱི་རང་བཞིན་དང༌། རྩ་དང་རླུང་དང་ཁམས་དང་ཆོས་ཀྱི་དབྱིངས་གང་ཡིན་པ་དེ་རྣམས་སོ། །</span></p>
			<p id="_idParaDest-455" class="tibetan-sabche1"><span class="tibetan-sabche">གཉིས་པ་གཙོ་བོ་ནི།</span></p>
			<p class="tibetan-commentary-non-indent"><span class="front-title">སེམས་ཀྱི་རང་བཞིན་འོད་གསལ་བ་ནི་དེ་རྣམས་ཀྱི་གཙོ་བོར་གྱུར་པས་དེའི་སྒྲས་ལོགས་སུ་དབྱེའོ། །</span></p>
			<p id="_idParaDest-456" class="tibetan-sabche1"><span class="tibetan-sabche">གསུམ་པ་དེའི་མཚན་ཉིད་ནི།</span></p>
			<p class="tibetan-commentary-non-indent"><span class="front-title">ཞིང་དང་སྐུ་དང་ཡེ་ཤེས་ལ་སོགས་པ་འབྲས་བུའི་ཆོས་མཐུན་པའི་ཁྱད་པར་ཅན། རང་བཞིན་བདེ་བ་ཆེན་པོ། རྒྱུན་ཆད་པ་མེད་པ། ཆོས་ཉིད་ཀྱིས་ཐོབ་པ་སྟེ་ཁྱད་པར་བཞི་དང་ལྡན་པའོ། །</span></p>
			<p id="_idParaDest-457" class="tibetan-sabche1"><span class="tibetan-sabche">བཞི་པ་མིང་གི་རྣམ་གྲངས་ནི།</span></p>
			<p class="tibetan-commentary-non-indent"><span class="front-title">རྒྱུའི་རྒྱུད་དང༌། སྦྱང་གཞི་དང༌། ཀུན་གཞི་དང༌། དང་པོའི་སངས་རྒྱས་རྣམས་སོ། །དེ་དག་ལའང་ཞིབ་མོར་དབྱེ་ན། རྒྱུ་ནི་བཅུ་བཞི་སྟེ། ཉོན་མོངས་པའི་རྒྱུ་དང༌། ལས་ཀྱི་རྒྱུ་དང༌།</span><span class="front-title"> སྡུག་བསྔལ་གྱི་སྟེ་ཀུན་ནས་ཉོན་མོངས་པའི་དང༌། སྣོད་དང༌། བཅུད་དང༌། ལམ་གྱི་དང༌། སྟོང་པ་དང༌། བདེ་བ་དང༌། ཟུང་དུ་འཇུག་པའི་རྒྱུ་དང༌། རགས་པ་དང༌། ཕྲ་བ་དང༌། ཤིན་ཏུ་ཕྲ་བའི་རྒྱུ་དང༌། གཟུགས་ཀྱི་སྐུ་གཉིས་དང༌། ཆོས་ཀྱི་སྐུའི་རྒྱུ་རྣམས་སོ། །གཞི་ལའང་བཅོ་ལྔ་སྟེ། སྣོད་དག་པའི་གཞི་དང༌། བཅུད་དག་པའི་གཞི་དང༌། ཉེར་སྤྱོད་དག་པའི་གཞི་དང༌། རྣམ་པར་འགྱུར་བ་དག་པའི་གཞི་དང༌། རང་བཞིན་དག་པའི་གཞི་དང༌། འཁོར་བའི་གཞི་དང༌། མྱ་ངན་ལས་འདས་པའི་གཞི་དང༌། རང་བཞིན་གྱི་གཞི་དང༌། རྣམ་གྲངས་ཀྱི་གཞི་དང༌། མཐར་གཏུགས་པའི་གཞི་དང༌། ཀུན་རྫོབ་ཀྱི་གཞི་དང༌། དོན་དམ་པའི་གཞི་དང༌། རགས་པའི་གཞི་དང༌། ཕྲ་བའི་གཞི་དང༌། ཤིན་ཏུ་ཕྲ་བའི་གཞི་རྣམས་སོ། །དེ་ལ་སྣོད་དག་པ་སོགས་དང་པོ་ལྔ་ནི་ལས་དང་བྱ་བའི་སྒོ་ནས་ཏེ་སྦྱང་བྱའི་རབ་ཏུ་དབྱེ་བའོ། །དེ་ནས་འཁོར་བའི་</span><span class="front-title">གཞི་སོགས་གསུམ་ནི་བཅིངས་གྲོལ་གྱི་རབ་ཏུ་དབྱེ་བའོ། །དེ་ནས་རྣམ་གྲངས་དང་མཐར་གཏུགས་པའི་གཞི་གཉིས། ཀུན་རྫོབ་དོན་དམ་གྱི་གཞི་གཉིས་ནི་དངོས་དང་བཏགས་པ་བ་དང༌། རྫས་དང་བཏགས་པའི་རབ་ཏུ་ཕྱེ་བའོ། །ཐ་མ་གསུམ་ནི་རྟོགས་ཚུལ་གྱིས་རབ་ཏུ་ཕྱེ་བའོ། །དེ་ལ་རགས་པའི་གཞི་ལའང་མཚན་ཉིད་དང་རྣམ་གྲངས་ཕྱེ་བས་དགུ་སྟེ། ཙནྡན་དང༌། ཨུཏྤལ་དང༌། པདྨ་དང༌། པདྨ་དམར་པོ་དང༌། རིན་པོ་ཆེ་ལྟ་བུ་དང༌། ཉོན་མོངས་པས་རྣམ་པར་ཕྱེ་བ་དང༌། ལས་ཀྱིས་རྣམ་པར་ཕྱེ་བ་དང༌། ལུས་ཀྱིས་རྣམ་པར་ཕྱེ་བ་དང༌། རིགས་ཀྱིས་རྣམ་པར་ཕྱེ་བའོ། །དེའི་དང་པོ་ལྔ་ནི་མཚན་ཉིད་ཀྱིས་རབ་ཏུ་ཕྱེ་བའོ། །ཕྱི་མ་བཞི་ནི་རྣམ་གྲངས་ཀྱིས་རབ་ཏུ་ཕྱེ་བ་སྟེ། དེ་དག་ནི་གང་ཟག་ཏུ་བཏགས་པས་ཡོད་པ་ལ་བརྗོད་པའོ། །ཀུན་གཞི་ནི་མཚན་ཉིད་ཀྱི་ཐེག་པར་བཤད་པ་དང་མཚུངས་སོ། །དང་པོའི་སངས་རྒྱས་</span><span class="front-title">ནི་གཉིས་ཏེ། རང་བཞིན་གྱི་དང་པོའི་སངས་རྒྱས་དང༌། གློ་བུར་གྱི་དང་པོའི་སངས་རྒྱས་སོ། །</span></p>
			<p id="_idParaDest-458" class="tibetan-sabche1"><span class="tibetan-sabche">ལྔ་པ་ལྡན་པ་ནི།</span></p>
			<p class="tibetan-commentary-non-indent"><span class="front-title">སྐྱོན་ཡོན་དང་རྒྱུ་འབྲས་ཀྱི་ཚུལ་དུ་འབྲེལ་བར་ལྡན་པ་སྟེ། རྒྱུ་རྒྱུད་དེ་ལ་སད་རྨི་གཉིད་སྟུག་སྙོམས་འཇུག་གི་གནས་སྐབས་བཞིའི་སྒྲིབ་པ་སྐྱོན་ནམ་རྒྱུར་གནས་ལ། དགའ་བཞི་དང་སྣང་བཞིའི་ཡོན་ཏན་ནམ་འབྲས་བུའང་ལྷན་ཅིག་གནས་པ་ཡིན་ནོ། །དེ་བཞིན་དུ་ཨེ་ཝྃ་མཱ་ཡཱའི་དོན་ཅན། འཁོར་ལོ་བཞི། རླུང་ཐིག་བཞི་རྣམས་དྲི་མ་དང་འཛག་བཅས་ཀྱི་དབང་ལས། རིགས་བཞི། རྒྱུད་བཞི། འགྲོ་བ་བཞི། ཡོན་ཏན་བཞི། ཐུན་ཚོད་བཞི་ལ་སོགས་པར་སྒྲོ་འདོགས་ཤིང་སྐྱོན་ནམ་རྒྱུར་གནས་པ་ལ། ཐམས་ཅད་ཡོད་པར་རྟོགས་པ། རྡུལ་ཕྲན་དུ་རྟོགས་པ། སེམས་ཙམ་དུ་རྟོགས་པ། དེའང་མི་དམིགས་པ་སྟེ་བག་ཆགས་བཞིས་བསྐྱེད་པའི་རྣམ་པར་རྟོག་པ་བཞི་ལས་བྱུང་བའི་གྲུབ་མཐའ་བཞི། སྡེ་པ་བཞི། སྐད་ཅིག་</span><span class="front-title">མ་དང༌། དགའ་བ་བཞི། བདེན་པ་བཞི་སོགས་སུ་ལྟ་བ་དང༌། ཕྱག་རྒྱ་བཞིས་དྲི་མ་སྦྱོང་སྟེ་ཅུང་ཟད་དྲི་བྲལ་དང་འཛག་མེད་ཀྱི་དབང་ལས་སྐྱོན་ཡོན་རྒྱུ་འབྲས་འདྲེས་པར་གནས་པ་དང༌། ཇི་བཞིན་དུ་རྟོགས་ནས་ཆེས་དྲི་བྲལ་དང་ཤིན་ཏུ་འཛག་མེད་ཀྱི་དབང་ལས་སྐུ་བཞི་དང་རྡོ་རྗེ་བཞི་སོགས་ཡོན་ཏན་དང་འབྲས་བུ་ཁོ་ནའི་ཚུལ་དུ་སྣང་བའོ། །</span></p>
			<p id="_idParaDest-459" class="tibetan-sabche1"><span class="tibetan-sabche">དྲུག་པ་གནས་སྐབས་ནི་ལྔ་སྟེ།</span></p>
			<p class="tibetan-commentary-non-indent"><span class="front-title">ཐར་པའི་ཆ་མཐུན་མ་བསྐྱེད་པ་དང༌། བསྐྱེད་པ་དང༌། སོ་སོའི་སྐྱེ་བོའི་ལམ་དང༌། སློབ་པའི་ལམ་དང༌། མི་སློབ་པའི་གནས་སྐབས་ལྔ་པོར་རིམ་བཞིན་དང་པོའི་སངས་རྒྱས་དང༌། རྒྱུའི་རྒྱུད་དང༌། ལམ་དུ་ཞུགས་པ་དང༌། འཕགས་པ་དང༌། འབྲས་བུ་རྡོ་རྗེ་འཛིན་པ་ཞེས་མིང་གིས་བཏགས་པ་ཡིན་ནོ། །</span></p>
			<p id="_idParaDest-460" class="tibetan-sabche1"><span class="tibetan-sabche">བདུན་པ་འགྱུར་བ་མེད་པ་ནི།</span></p>
			<p class="tibetan-commentary-non-indent"><span class="front-title">སྔ་མ་ལས་ཕྱི་མར་གྱུར་པའི་ཚེ་ངོ་བོ་མི་འགྱུར་བ་སྟེ། རྒྱུའི་རྒྱུད་སྐྱེ་བ་དང༌། རྒ་བ་དང༌། ན་བ་དང༌། འཆི་བ་དང༌།</span><span class="front-title"> འགྲོ་བ་རྣམས་དང༌། རྟེན་འབྲེལ་རྣམས་དང༌། རིགས་པ་དང༌། བདེན་པ་དང༌། རྣམ་པར་མི་རྟོག་པ་ལ་ཞུགས་པ་དང༌། འབྲས་བུ་རྡོ་རྗེ་ལྟ་བུའི་ཏིང་ངེ་འཛིན་གྱིས་ཀྱང་མི་འཇིག་ཅིང་མི་འགྱུར་བ་སྟེ། དེ་ལྟར་དོན་བདུན་གྱི་སྒོ་ནས་རྟོགས་པར་བྱའོ། །</span></p>
			<p id="_idParaDest-461" class="tibetan-sabche1"><span class="tibetan-sabche">གཉིས་པ་༼ཁྱད་པར་མཁས་གྲུབ་ནཱ་རོ་ཡབ་སྲས་ཀྱི་ལུགས་བཤད་པ་༽ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་༼མདོར་བསྟན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་ཁྱད་པར་ལུགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཞི་ལ་ལུས་སེམས་དངོས་པོའི་གནས་ལུགས་གཉིས། །</span></p>
			<p class="tibetan-commentary-non-indent"><span class="front-title">ཁྱད་པར་གྲུབ་པའི་དབང་ཕྱུག་ཏཻ་ལོ་པས་ཡེ་ཤེས་མཁའ་འགྲོ་ལས་དངོས་སུ་གསན་པའི་མན་ངག་གི་རྒྱུད་བཀའ་ཡང་དག་པའི་ཚད་མ་ལས། </span><span class="tibetan-external-citations">དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ།</span><span class="front-title"> །ཞེས་བླ་མེད་ཀྱི་ལམ་རིམ་ཐམས་ཅད་གཞི་དངོས་པོའི་གནས་ལུགས། ལམ་དང༌། འབྲས་བུ་སྐྱེ་བའི་རིམ་པ་གསུམ་དུ་བསྡུས་ཤིང༌། དང་པོ་ལའང༌། </span><span class="tibetan-external-citations">དངོས་པོའི་གནས་ལུགས་གཉིས་ཡིན་ཏེ། །ལུས་དང་སེམས་ཀྱི་གནས་ལུགས་སོ།</span><span class="front-title"> །ཞེས་གསུངས་ཏེ། དེའང་གནས་ལུགས་ཞེས་བྱ་བ་ནི་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཀྱི་རང་བཞིན་ནམ་གནས་</span><span class="front-title">ཚུལ་དེ་གཞི་དུས་ཀྱི་ཕྱག་རྒྱ་ཆེན་པོ་དང་གཉུག་མའི་དེ་ཉིད་དང༌། དང་པོའི་མགོན་པོ་དང༌། དེ་བཞིན་གཤེགས་པའི་རིགས་སམ་སྙིང་པོ་ཞེས་ཀྱང་བཤད་ལ། དབྱེ་གཞི་དེའི་སྟེང་དུ། སྣང་ཚུལ་གྱི་དབྱེ་སྒོ་ལུས་དངོས་པོའི་གནས་ལུགས་དང༌། སེམས་དངོས་པོའི་གནས་ལུགས་གཉིས་སུ་ཡོད་དོ། །</span></p>
			<p id="_idParaDest-462" class="tibetan-sabche1"><span class="tibetan-sabche">གཉིས་པ་རྒྱས་པར་བཤད་པ་ལ་གསུམ། གཙོ་བོ་སེམས་དངོས་པོའི་གནས་ལུགས། ཡན་ལག་ལུས་དངོས་པོའི་གནས་ལུགས། དེ་དག་མཚོན་བྱེད་ཨེ་ཝྃ་སོགས་བཤད་པའོ། །དང་པོ་༼གཙོ་བོ་སེམས་དངོས་པོའི་གནས་ལུགས་༽ལ་གཉིས། དག་པ་གནས་ལུགས་ཀྱི་ངོ་བོ། མ་དག་པ་འཁྲུལ་ལུགས་ཀྱི་སྣང་བ་བཤད་པའོ། །དང་པོ་༼དག་པ་གནས་ལུགས་ཀྱི་ངོ་བ་༽ལ།</span></p>
			<p class="tibetan-commentary-non-indent"><span class="front-title">སྤྱིར་རྒྱུ་རྒྱུད་བདེ་བར་གཤེགས་པའི་སྙིང་པོ་ལ་རིགས་ཞེས་</span><span class="front-title">གྲགས་པ་དེ་ཉིད་གྲུབ་མཐའ་སྨྲ་བ་རྣམས་ཀྱིས་འདོད་ཚུལ་མི་འདྲ་བ་མང་དུ་སྣང་བས་ཕྱོགས་ཙམ་ཤེས་པ་གལ་ཆེ་སྟེ། དེའང་བྱེ་བྲག་ཏུ་སྨྲ་བ་དག་སྲིད་པ་དང་སྲིད་པའི་ཡོ་བྱད་ལ་མ་ཆགས་པའི་སེམས་བྱུང་འདོད་པ་ཆུང་ཞིང་ཆོག་ཤེས་པ་ནི་འཕགས་པའི་རིགས་སུ་འདོད། མདོ་སྡེ་པ་དག་གིས་སེམས་ཀྱི་ས་བོན་ཟག་མེད་ཀྱི་ཡེ་ཤེས་འབྱུང་རུང་གི་ནུས་པ་ལ་བཞེད་ཅིང༌། རྣལ་འབྱོར་སྤྱོད་པ་སེམས་ཙམ་པས། ཐོག་མ་མེད་པ་ནས་སེམས་རྒྱུད་ལ་གནས་པའི་ཟག་མེད་ཀྱི་ཆོས་སྐྱེད་པར་བྱེད་པའི་ནུས་པ་ཆོས་ཉིད་ཀྱིས་ཐོབ་པ་ལ་བཞེད། དབུ་མ་པའི་ལུགས་ལ། དྲི་མ་དང་བཅས་པའི་ཆོས་ཉིད་དེ་བཞིན་ཉིད་རིགས་སུ་འདོད་པ་ལ་ཕལ་ཆེར་མཐུན་ཡང༌། ཆོས་ཉིད་དེ་བཞིན་ཉིད་ཀྱི་ངོས་འཛིན་ལུགས་མི་འདྲ་བ་མང་ཆེས་པས་བོད་ཀྱི་ཡུལ་འདིར་ལྟ་བ་ཐ་དད་པ་སྣ་ཚོགས་པས་གཟིངས་ཏེ། མུ་ཅོར་སྨྲ་བ་དཔག་ཏུ་མེད་པ་ཞིག་</span><span class="front-title">སྣང་ངོ༌། །རྡོ་རྗེ་ཐེག་པ་ལས་བཤད་པའི་བདེ་བར་གཤེགས་པའི་སྙིང་པོ་ལའང༌། དཔལ་ས་སྐྱ་པའི་རྗེ་བཙུན་གོང་མ་རྣམས་ཀྱིས་སེམས་ཉིད་རང་བཞིན་གྱིས་རྣམ་པར་དག་པ་ལ་བཤད་ནས། དེ་ལ་ཡོན་ཏན་གྱི་ཆོས་རྣམས་དངོས་སུ་མེད་ཀྱང་རྒྱུའི་ཚུལ་གྱིས་ལྷུན་གྲུབ་ཏུ་ཡོད་པ། རྐྱེན་ཚོགས་གཉིས་སམ་རིམ་གཉིས་ཉམས་སུ་བླངས་པས་འབྲས་བུ་མངོན་དུ་བྱས་པ་ན་རྒྱུ་དེ་དག་གནས་གྱུར་ནས་ཡོན་ཏན་གྱི་ཆོས་རྣམས་ཐོབ་པར་གསུངས་ཤིང༌། ཀུན་མཁྱེན་ཆེན་པོ་ཇོ་མོ་ནང་པས་ནི་རང་བཞིན་གནས་རིགས་ཆོས་ཀྱི་སྐུའི་ཡོན་ཏན་སུམ་ཅུ་རྩ་གཉིས་དང་བཅས་པ་སེམས་ཅན་ཐམས་ཅད་ལ་ཡེ་གདོད་མ་ནས་རང་ཆས་སུ་ཡོད་ཅིང་དེའང་གློ་བུར་གྱི་དྲི་མས་བསྒྲིབས་པའི་སངས་རྒྱས་དངོས་ཡིན་ལ། རྒྱས་འགྱུར་གྱི་རིགས་ནི་ཐོས་པ་ལ་སོགས་པའི་བག་ཆགས་ཀྱི་རྐྱེན་གྱིས་བསྐྱེད་ནས་གསར་དུ་བྱུང་བར་བཞེད་དོ། །</span><span class="front-title">བོད་ཀྱི་སློབ་དཔོན་ཆེན་པོ་གསང་བས་བྱིན་གྱིས་ནི། དྭངས་མ་མི་ཤིགས་པ་ཁྱད་པར་གསུམ་ལྡན་ཞེས་བྱ་བ་ལུས་ངག་ཡིད་གསུམ་གྱི་དྭངས་མ་ལ་བཤད། རྗེ་ཙོང་ཁ་པའི་རྗེས་འབྲང་རྣམས་ཀྱིས། སེམས་བདེན་པས་སྟོང་པའི་སྟོང་ཉིད་ཅེས་བྱ་བ་མེད་པར་དགག་པའི་ཕྱོགས་ལ་བཤད་དོ། །དཔལ་རང་བྱུང་གི་ཞལ་སྔ་ནས་ནི་དབྱིངས་དང་ཡེ་ཤེས་དབྱེར་མེད་པའི་རང་བཞིན་ཆུ་ཟླ་ལྟར་བདེན་རྫུན་དང་བྲལ་ཞིང་ངོས་བཟུང་དང་མཚན་མ་ལས་འདས་པའི་ཐ་མལ་གྱི་ཤེས་པ་ཉིད་ལ་བདེ་བར་གཤེགས་པའི་སྙིང་པོར་བཞེད། ཀུན་མཁྱེན་ཀློང་ཆེན་པས། ཡིད་བཞིན་མཛོད་འགྲེལ་ལས། </span><span class="tibetan-external-citations">ཡེ་ནས་འདུས་མ་བྱས་པའི་སོ་སོ་རང་གི་རིག་པའི་ཡེ་ཤེས་སྟོང་གསལ་སྤྲོས་པ་དང་བྲལ་བ་འདི་བདེ་བར་གཤེགས་པའི་སྙིང་པོ་སྟེ། རྒྱུད་བླ་མ་ལས། ཇི་ལྟར་སྔར་བཞིན་ཕྱིས་དེ་བཞིན། །</span><span class="tibetan-external-citations">འགྱུར་བ་མེད་པའི་ཆོས་ཉིད་དོ།</span><span class="front-title"> །ཞེས་གསུངས་པ་ཡིན་ནོ། །ཞེས་བཞེད་དོ། །དེ་དག་གི་རྗེས་འབྲང་རྣམས་ནི་བཤད་ཚུལ་རྩིང་ཞིབ་ཁྱད་པར་ཙམ་ལས་ལུགས་སྲོལ་དེ་ལྟར་སྨྲ་བ་ཤ་སྟག་གོ། །དེ་ལྟར་བཞེད་ཚུལ་སྤྱིར་བཀོད་ནས། </span></p>
			<p id="_idParaDest-463" class="tibetan-sabche1"><span class="tibetan-sabche">གཞུང་དོན་དངོས་འཆད་པ་ལ་གཉིས། ཐུན་མོང་ཕར་ཕྱིན་ཐེག་པ་དང་སྒོ་མཐུན་པ། ཐུན་མིན་སྔགས་བླ་མེད་ཀྱི་ཁྱད་ཆོས་ཀྱིས་བརྒྱན་ཏེ་བཤད་པའོ། །དང་པོ་༼ཐུན་མོང་ཕར་ཕྱིན་ཐེག་པ་དང་སྒོ་མཐུན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སེམས་ཉིད་འོད་གསལ་རང་བཞིན་གནས་རིགས་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཁྱད་པར་གསུམ་ལྡན་རྒྱས་འགྱུར་ཡང་དག་བླངས། །</span></p>
			<p class="tibetan-root-text_tibetan-root-text-last-line"><span class="tibetan-root-text">དཔེ་དགུའི་ཚུལ་གྱིས་གློ་བུར་དྲི་མས་བསྒྲིབས། །</span></p>
			<p class="tibetan-commentary-non-indent"><span class="front-title">སངས་རྒྱས་ཀྱི་ཡོན་ཏན་དྲུག་ཅུ་ཙ་བཞི་དང་དབྱེ་བ་མེད་པའི་སེམས་ཉིད་རང་བཞིན་གྱིས་རྣམ་པར་དག་པ་ཆོས་ཀྱི་དབྱིངས་སྟོང་པ་ཉིད་འོད་གསལ་བའི་བདག་ཉིད་ནི་རང་བཞིན་གནས་རིགས་ཞེས་བྱ་བ་འཁོར་འདས་ཐམས་ཅད་ཀྱི་གཞི་སྟེ། ཐོག་མ་མེད་པ་ནས་བརྒྱུད་དེ་འོངས་པ་དང་ཆོས་ཉིད་ཀྱིས་ཐོབ་པ་དང་སྐྱེ་མཆེད་དྲུག་གི་ཁྱད་པར་དེ་འདྲ་བ་ཞེས་ཁྱད་པར་གསུམ་ལྡན་དུ་གསུངས་ལ། དང་པོས་ནི་དུས་ཐོག་མ་མེད་པ་ནས་བརྒྱུད་དེ་འོངས་པ་ཡིན་པས་གསར་དུ་རྙེད་པ་མ་ཡིན་པར་བསྟན། གཉིས་པས་ནི་སེམས་ཅན་ཐམས་ཅད་ལ་ཁྱད་པར་མེད་པར་ཆོས་ཉིད་དུ་ཡོད་པར་བསྟན། གསུམ་པས་ནི་སེམས་ཅན་གྱི་སྐྱེ་མཆེད་དྲུག་པོའི་སྟེང་དུ་ཟག་པ་མེད་པའི་སྐྱེ་མཆེད་དྲུག་དང་ཤིན་ཏུ་འདྲ་བའི་སྐལ་མཉམ་གྱི་རྒྱུ་ཡོད་པ་རྣམས་</span><span class="front-title">བསྟན་ནོ། །རྒྱས་འགྱུར་ཡང་དག་པར་བླངས་པའི་རིགས་ནི་ཇོ་ནང་ཀུན་མཁྱེན་སྔར་མེད་གསར་བྱུང་དུ་བཞེད་ལ། རང་བྱུང་ཞབས་ཀྱིས་ནི། སེམས་ཉིད་རང་བཞིན་གྱིས་རྣམ་པར་དག་པ་ཆོས་ཀྱི་དབྱིངས་སྟོང་པ་ཉིད་དང་དབྱེ་བ་མེད་པར་རྣམ་ཤེས་ཚོགས་བརྒྱད་ཀྱི་དྲི་མ་མེད་པའི་རང་གི་ངོ་བོ་ཡེ་ཤེས་བཞིའི་རང་བཞིན་དུ་བཞུགས་པ་དེ་ཡིན་ཏེ། དེ་གཟུགས་སྐུ་གཉིས་རྒྱས་པར་འགྱུར་རྒྱུའི་རིགས་ཡིན་པའི་ཕྱིར། དེའི་དོན་ཡང༌། དཀར་པོའི་ཆོས་ཡང་དག་པར་བླངས་པས་ཚོགས་བརྒྱད་ཀྱི་རང་ངོ་མ་ཤེས་པའི་དྲི་མ་བཅོམ་པ་ལས། ཚོགས་བརྒྱད་ཀ་རང་རིག་ཏུ་གྲོལ་བ་ན་རྣམ་ཤེས་ཚོགས་བརྒྱད་ཡེ་ཤེས་བཞིར་གནས་གྱུར་པ་ཞེས་བྱ་བའི་མིང་ཐོབ་ཅིང་དེ་དག་གཞན་སྣང་ལ་གཟུགས་ཀྱི་སྐུར་སྣང་བར་བཞེད་དོ། །མདོར་ན་རང་བྱུང་རྒྱལ་བ་སོགས་ཀྱིས་དྲི་མ་དང་བཅས་པའི་སེམས་ཉིད་ཀྱི་གཤིས་སྐྱེ་མེད་ནི་རང་བཞིན་</span><span class="front-title">གནས་རིགས་དང་གདངས་འགག་མེད་ནི་རྒྱས་འགྱུར་གྱི་རིགས་ཡིན་པས། དེ་ལ་དྲི་བཅས་ཀྱི་སྐུ་གཉིས་ཟུང་འཇུག་ཅེས་བྱ་ཞིང༌། དྲི་མ་རྣམ་པར་དག་པའི་སེམས་ཉིད་ཀྱི་གཤིས་སྐྱེ་མེད་ནི་རང་དོན་ཆོས་ཀྱི་སྐུ་དང་གདངས་འགག་མེད་ནི་གཞན་དོན་གཟུགས་ཀྱི་སྐུར་སྣང་བས། དེ་ལ་དྲི་བྲལ་གྱི་སྐུ་གཉིས་ཟུང་འཇུག་ཡིན་པར་བཞེད་པའོ། །དེ་ལྟ་བུའི་གཞི་རྒྱུད་བདེ་གཤེགས་སྙིང་པོ་ལུས་ཅན་ཐམས་ཅད་ཀྱི་རྒྱུད་ལ་ཁྱབ་པར་བཞུགས་ཀྱང༌། རྒྱུད་བླ་མ་ལས་དཔེ་དགུའི་ཚུལ་གྱིས་བསྟན་པའི་གློ་བུར་གྱི་དྲི་མས་བསྒྲིབས་ཏེ། ཇི་སྐད་དུ། </span><span class="tibetan-external-citations">ཡོད་པ་མི་མཐོང་མེད་པ་མཐོང༌།</span><span class="front-title"> །ཞེས་པ་ལྟར་ཕྱིན་ཅི་ལོག་ཏུ་འཁྲུལ་པ་ཡིན་ནོ། །སྙིང་པོ་སྒྲིབ་བྱེད་ཀྱི་དྲི་མ་དཔེ་དགུ་དང་སྦྱར་བའང༌། ལམ་དུ་མ་ཞུགས་པའི་སེམས་ཅན་ཙམ་གྱི་རྒྱུད་ལ་ཡོད་པའི་དྲི་མ་འཁོར་བ་འབའ་ཞིག་གི་རྒྱུར་གནས་པ་བསོད་ནམས་དང་བསོད་ནམས་མ་ཡིན་པའི་ལས། འདོད་ཆགས་དང༌། ཞེ་སྡང་དང༌། གཏི་མུག་དང༌། དེ་གསུམ་ཆ་མཉམ་དུ་འདྲེས་པ་དྲག་པོའམ་རགས་པའི་ཀུན་ནས་ལྡང་བའི་མཚན་ཉིད་རྣམ་པ་བཞི་ནི། པདྨ་དང༌། </span><span class="front-title">སྦྲང་མ་དང༌། སྦུན་པ་དང༌། འདམ་རྫབ་བཞིས་བསྟན་པ་ཡིན་ནོ། །ཉན་ཐོས་རང་སངས་རྒྱས་གཉིས་ཀྱི་དགྲ་བཅོམ་པའི་རྒྱུད་ལ་ཡོད་པའི་མ་རིག་པའི་བག་ཆགས་ཀྱིས་སྙིང་པོ་སྒྲིབ་པའི་རང་བཞིན་ནི། ས་འོག་གི་དབུལ་པོའི་གཏེར་གྱི་དཔེ་གཅིག་གིས་བསྟན་ཏོ། །སློབ་པ་སོ་སོའི་སྐྱེ་བོའི་རྒྱུད་ལ་ཡོད་པའི་ཐེག་ཆེན་མཐོང་སྤང་གི་དྲི་མ་དང༌། འཕགས་པའི་རྒྱུད་ཀྱི་སྒོམ་སྤང་གི་དྲི་མ་གཉིས་ནི་ཤུན་ལྤགས་དང་གོས་རུལ་གཉིས་ཀྱིས་བསྟན་ཏོ། །སར་གནས་ཀྱི་ས་བཅུའི་དྲི་མའང་མ་དག་ས་བདུན་མན་ཆད་ལ་བརྟེན་པའི་དྲི་མ་དང༌། དག་པ་ས་གསུམ་ལ་བརྟེན་པའི་སའི་དྲི་མ་ནི། མངལ་དང༌། འདམ་གྱི་གསེར་གྱི་དཔེ་གཉིས་ཀྱིས་བསྟན་ཏོ། །དེ་དག་གི་སྙིང་པོའང་པདྨོའི་སྦུབས་ཀྱི་སངས་རྒྱས། སྦྲང་མའི་སྦྲང་རྩི། སྦུན་པའི་འབྲས། འདམ་རྫབ་ཀྱི་གསེར། ས་འོག་གི་གཏེར། ཤུན་ལྤགས་ཀྱི་མྱུ་གུ། གོས་རུལ་ནང་གི་སྐུ་བརྙན། </span><span class="front-title">མངལ་གྱི་མི་བདགས་འདམ་གྱི་གསེར་གྱི་དཔེ་རྣམས་ཀྱིས་བསྟན་པར་མཛད་དོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">མ་དག་དག་དང་ཤིན་ཏུ་རྣམ་དག་གི། །</span></p>
			<p class="tibetan-root-text_tibetan-root-text-last-line"><span class="tibetan-root-text">གནས་སྐབས་གསུམ་དུ་ངོ་བོ་འགྱུར་བ་མེད། །</span></p>
			<p class="tibetan-commentary-non-indent"><span class="front-title">སྙིང་པོ་དེ་ཉིད་གློ་བུར་གྱི་དྲི་མས་གཏན་ནས་མ་དག་པའི་ཚེ་སེམས་ཅན་ཞེས་བྱ། མ་དག་པ་དང་དག་པ་གཉིས་ཀ་དང་ལྡན་པ་ལ་བྱང་ཆུབ་སེམས་དཔའ་ལམ་ལ་གནས་པ་ཞེས་བྱ། ཤིན་ཏུ་རྣམ་པར་དག་པའི་ཚེ་དེ་བཞིན་གཤེགས་པ་ཞེས་བྱའོ། །དེའང་ལས་དང་ཉོན་མོངས་པས་བསྐྱེད་པའི་འཁོར་བ་དང་ལྡན་པའི་གནས་སྐབས་ནི། མ་དག་པའོ། །ལས་དང་ཉོན་མོངས་པ་ལས་གྲོལ་ཡང་མ་རིག་བག་ཆགས་ཀྱི་ས་ལས་མ་གྲོལ་བའི་གནས་སྐབས་ནི་བྱང་ཆུབ་སེམས་དཔའ་དང༌། དེ་ལས་ཀྱང་གྲོལ་བ་ན་དེ་བཞིན་གཤེགས་པའི་གནས་སྐབས་ཏེ། དེ་གསུམ་ཡང་ཀུན་རྫོབ་ཀྱི་འཁྲུལ་པ་ལ་</span><span class="front-title">ལྟོས་ནས་བཞག་གི་དོན་དམ་དབྱིངས་ཀྱི་ངོ་བོ་ལ་འགྱུར་བ་མེད་དོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ཐོག་མེད་དུས་ཅན་ཆོས་རྣམས་ཀུན་གྱི་གནས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྟོགས་དཀའ་བསམ་མི་ཁྱབ་པའི་གནས་བཞིས་འཁྱུད། །</span></p>
			<p class="tibetan-commentary-non-indent"><span class="front-title">ཆོས་མངོན་པའི་མདོ་ལས། </span><span class="tibetan-external-citations">ཐོག་མ་མེད་པའི་དུས་ཀྱི་དབྱིངས། །ཆོས་རྣམས་ཀུན་གྱི་གནས་ཡིན་ཏེ། །དེ་ཡོད་པས་ན་འཁོར་བ་དང༌། །མྱ་ངན་འདས་པ་ཐོབ་པ་ཡིན།</span><span class="front-title"> །ཅེས་པ་ལྟར་ཐོག་མ་མེད་པའི་དུས་ཅན། འཁོར་བ་དང་མྱང་འདས་ཀྱི་ཆོས་རྣམས་འཁྲུལ་གྲོལ་གྱི་གདགས་གཞིར་གྱུར་པའི་བདེ་གཤེགས་སྙིང་པོ་ཞེས་བྱ་བ་དེ་ནི་སངས་རྒྱས་ཉག་གཅིག་མ་གཏོགས་གཞན་དག་གིས་ཤིན་ཏུ་རྟོགས་པར་དཀའ་སྟེ། བསམ་གྱིས་མི་ཁྱབ་པའི་གནས་བཞིས་འཁྱུད་པས་ཤིན་ཏུ་དབང་པོ་རྣོན་པོའི་བྱང་ཆུབ་སེམས་དཔའ་རྣམས་ལ་བསྟན་པར་གསུངས་ཏེ། གནས་བཞི་ནི། རྒྱུད་བླ་མར།</span><span class="front-title"> </span><span class="tibetan-external-citations">དག་དང་ཉོན་མོངས་དང་ལྡན་ཕྱིར། །ཀུན་ནས་ཉོན་མོངས་མེད་དག་ཕྱིར། །རྣམ་པར་དབྱེ་བ་མེད་ཆོས་ཕྱིར། །ལྷུན་གྲུབ་རྣམ་པར་མི་རྟོག་ཕྱིར།</span><span class="front-title"> །ཞེས་གསུངས་ཏེ། དེའང་དྲི་མ་དང་བཅས་པའི་དེ་བཞིན་ཉིད་ནི་ཅིག་ཅར་དུས་གཅིག་ཏུ་རྣམ་པར་དག་པའང་ཡིན་ལ་ཀུན་ནས་ཉོན་མོངས་པའི་དྲི་མ་དང་ལྡན་པའང་ཡིན་ཞེས་པ་ནི་བསམ་གྱིས་མི་ཁྱབ་པ་ཁམས་ཀྱི་དོན་ཏོ། །དྲི་མ་མེད་པའི་དེ་བཞིན་ཉིད་ནི་སྔར་ནས་དྲི་མས་ཀུན་ནས་ཉོན་མོངས་པས་མ་གོས་པའང་ཡིན་ལ་ཕྱིས་ལམ་བསྒོམ་པ་ན་རྣམ་པར་དག་པར་ཡང་འགྱུར་བ་ནི་བསམ་གྱིས་མི་ཁྱབ་པ་བྱང་ཆུབ་ཀྱི་དོན་ཏོ། །དྲི་མ་མེད་པའི་སངས་རྒྱས་ཀྱི་ཡོན་ཏན་སྟོབས་བཅུ་ལ་སོགས་པ་སོ་སོ་སྐྱེ་བོའི་གནས་སྐབས་ན་རྣམ་པར་དབྱེ་བ་མེད་པའི་ཆོས་ཉིད་དུ་ཡོད་པས་སྔ་ཕྱི་ཁྱད་མེད་པའང་ཡིན་ལ། ཕྱིས་དྲི་མ་བསལ་བས་གསར་དུ་ཐོབ་པའང་ཡིན་པ་ནི་བསམ་གྱིས་མི་ཁྱབ་</span><span class="front-title">པ་ཡོན་ཏན་གྱི་དོན་ཏོ། །རྒྱལ་བའི་མཛད་པ་འབད་མེད་ལྷུན་གྲུབ་ཏུ་གདུལ་བྱ་སོ་སོའི་སྐལ་བ་བཞིན་རེ་འདོད་སྒྲུབ་པའང་ཡིན་ལ་འདི་དང་འདི་བྱའོ་སྙམ་པ་ལ་སོགས་པའི་རྣམ་པར་རྟོག་པ་མི་མངའ་བའང་ཡིན་པ་ནི་བསམ་གྱིས་མི་ཁྱབ་པ་ཕྲིན་ལས་ཀྱི་དོན་ཏོ། །དེའི་ཁམས་རང་བཞིན་རྣམ་དག་ནི་རྟོགས་པར་བྱ་བའི་གནས་དང་དག་པར་བྱ་བའི་རྒྱུ་ཡིན་ཅིང༌། བྱང་ཆུབ་ནི་ཁམས་རང་བཞིན་རྣམ་དག་རྟོགས་པའི་རང་གི་ངོ་བོ་དང་དེ་ལས་ཡོན་ཏན་གྱི་འབྲས་བུ་འབྱུང་ལ། དེའི་ཕྲིན་ལས་རྣམས་ཀྱིས་ནི་གཞན་དག་གིས་ཀྱང་ཁམས་རྟོགས་པར་བྱེད་པས་ཕྱི་མ་གསུམ་ནི་དག་པར་བྱེད་པའི་རྐྱེན་ཡིན་ནོ། །རྒྱུ་རྐྱེན་དེ་དག་ལས་འབྲས་བུ་དཀོན་མཆོག་གསུམ་འབྱུང་བས། </span><span class="tibetan-external-citations">དཀོན་མཆོག་གསུམ་པོ་འདི་ཡི་རིགས། །ཐམས་ཅད་གཟིགས་པ་རྣམས་ཀྱི་ཡུལ།</span><span class="front-title"> །ཞེས་ཁམས་ཀྱི་གནས་ལུགས་སྒྲིབ་བྲལ་ཡོངས་རྫོགས་སུ་</span><span class="front-title">གཟིགས་པ་ནི་སངས་རྒྱས་ཁོ་ན་ཡིན་གྱི་གཞན་གྱིས་མི་མཐོང་བས། </span><span class="tibetan-external-citations">ཡེ་ཤེས་ལུས་ཅན་རྣམས་ཀྱིས་ནི། །བསམ་མི་ཁྱབ་པར་རྟོགས་པར་བྱ། །ཕྲ་ཕྱིར་ཐོས་པའི་ཡུལ་མིན་ཏེ། །དོན་དམ་ཡིན་ཕྱིར་བསམ་པའི་མིན། །ཆོས་ཉིད་ཟབ་ཕྱིར་འཇིག་རྟེན་པའི། །སྒོམ་པ་ལ་སོགས་ཡུལ་མ་ཡིན། །གང་ཕྱིར་གཟུགས་ལ་དམུས་ལོང་བཞིན། །བྱིས་པས་དེ་སྔོན་མཐོང་མ་མྱོང༌། །བཙས་པའི་ཁྱིམ་གནས་བུ་ཆུང་གིས། །ཉི་མའི་གཟུགས་བཞིན་འཕགས་པས་ཀྱང༌།</span><span class="front-title"> །ཞེས་སོ། །</span></p>
			<p id="_idParaDest-464" class="tibetan-sabche1"><span class="tibetan-sabche">གཉིས་པ་ཐུན་མིན་སྔགས་བླ་མེད་ཀྱི་ཁྱད་ཆོས་ཀྱིས་བརྒྱན་ཏེ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཟབ་གསལ་གཉིས་སུ་མེད་པའི་ཆོས་ཀྱི་དབྱིངས། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལུས་གནས་བདེ་ཆེན་བདག་ཉིད་ཡེ་ཤེས་སྐུ། །</span></p>
			<p class="tibetan-commentary-non-indent"><span class="front-title">སེམས་དངོས་པོའི་གནས་ལུགས་ཐུན་མོང་བ་དེ་ལ་སྔགས་བླ་མེད་དུ་ཁྱད་པར་གྱི་ཆོས་ལྷག་པོས་བརྒྱན་པའི་བཤད་ཚུལ་མང་དུ་འབྱུང་ཡང༌། ཕར་ཕྱིན་ཏུ་བཤད་པའི་བདེ་གཤེགས་སྙིང་པོ་དེ་རྣལ་འབྱོར་ཆེན་པོའི་ལུགས་སུ་རྒྱུ་རྒྱུད་དུ་བཞག་པའི་ཚེ་</span><span class="front-title">རང་རིག་པ་བདེ་བ་ཆེན་པོའི་རང་བཞིན་ཞེས་བྱ་བ་ཉིད་ཐུན་མོང་མ་ཡིན་པའི་ཁྱད་ཆོས་ཡིན་ནོ། །རྒྱས་པར་ན། </span><span class="tibetan-external-citations">བཀའ་ཡང་དག་པའི་ཚད་མ་ལས། ཐབས་དང་ཤེས་རབ་བདག་ཉིད་ཅན། །ཨེ་ཝྃ་ལུས་ཀྱི་ལྟེ་བར་གནས། །དེ་ཉིད་ལུས་གནས་ཡེ་ཤེས་ཆེ།</span><span class="front-title"> །ཞེས་གསུངས་པ་དེ་ཉིད་ཐབས་གཙོར་སྟོན་ཕ་རྒྱུད། ཤེས་རབ་གཙོར་སྟོན་མ་རྒྱུད། ཟུང་འཇུག་ཨེ་ཝྃ་གྱི་རང་བཞིན་དུ་བཤད་པའི་ཚུལ་སོ་སོར་འབྱུང་སྟེ། མཚོན་ཙམ་སྨོས་ན་ཕ་རྒྱུད་ལས་ཟབ་གསལ་གཉིས་སུ་མེད་པའི་ཆོས་ཀྱི་དབྱིངས་ཞེས་བཤད་དེ། དེའི་ཚུལ་ནི་གྲོལ་བའི་ཐིག་ལེ་ལས། </span><span class="tibetan-external-citations">རྣམ་པར་རྟོག་པ་ཀུན་བྲལ་བས། །བསམ་བརྗོད་ཡུལ་ལས་ཤིན་ཏུ་འདས། །མཁའ་བཞིན་དྲི་མེད་ཀུན་འབྱུང་བ། །བརྟག་བྲལ་ཟབ་མོ་ཉིད་ཅེས་བྱ། །ཕྱག་རྒྱ་ཆེན་པོའི་གཟུགས་འཆང་བ། །སྒྱུ་མ་འཇའ་ཚོན་ལྟ་བུ་རུ། །རང་དང་གཞན་གྱི་རྒྱུད་སྦྱོང་བ། །ཡང་དག་གསལ་བ་ཞེས་</span><span class="tibetan-external-citations">བྱའོ། །དེ་གཉིས་མེད་པའི་རང་བཞིན་མཆོག །དངོས་པོ་ཀུན་ལ་ཁྱབ་པའི་བདག །འཁོར་བས་རབ་ཏུ་མ་ཟིན་པ། །ཆོས་ཀྱི་དབྱིངས་ཞེས་བཤད་པའོ།</span><span class="front-title"> །ཞེས་སོ། །མ་རྒྱུད་ལས། གདོད་ནས་དག་པའི་ཡེ་ཤེས་ཀྱི་རང་མདངས་ཁུ་བའི་ཆོས་ཀྱིས་ལུས་དང༌། རྡུལ་གྱི་ཆོས་ཀྱིས་ངག་རླུང་གི་རང་བཞིན་བསྐྱེད་པ་དེ་གཉིས་ལ་ལུས་ཞེས་བྱ། ལུས་དེ་གཉིས་ལ་བརྟེན་ཅིང་གནས་པ་བདེ་བ་ཆེན་པོའི་བདག་ཉིད་ཡེ་ཤེས་ཀྱི་སྐུ་ཞེས་བྱ་བ་ནི་འདི་སྐབས་ཀྱི་བདེ་གཤེགས་སྙིང་པོ་སྟེ། ཧེ་བཛྲ་ལས། </span><span class="tibetan-external-citations">ལུས་ལ་ཡེ་ཤེས་ཆེན་པོ་གནས། །རྟོག་པ་ཐམས་ཅད་ཡང་དག་སྤངས། །དངོས་པོ་ཀུན་ལ་ཁྱབ་པ་པོ། །ལུས་གནས་ལུས་ལས་མ་སྐྱེས་པའོ།</span><span class="front-title"> །ཞེས་དང༌། དུས་འཁོར་ལས། </span><span class="tibetan-external-citations">དེས་ན་གཙོ་བོས་གང་ཞིག་འཕོ་མེད་ལྷན་སྐྱེས་ལུས་ཀྱི་བདེ་བ་དག་ནི་སྔགས་ཀྱི་ཐེག་པར་བསྟན།</span><span class="front-title"> །ཞེས་གསུངས་ཤིང་བདེ་བ་དེའི་རང་ངོ་མ་རིག་པའི་ཆའི་སེམས་ལ་</span><span class="front-title">མུན་པ་ཞེས་བྱ། དེ་ལྟར་རྡུལ་མུན་སྙིང་སྟོབས་ཞེས་མ་དག་པའི་ཚེ་ལུས་ངག་ཡིད་གསུམ། དག་པའི་ཚེ་སྐུ་གསུང་ཐུགས་རྡོ་རྗེ་གསུམ་ཡིན་ཏེ། དུས་འཁོར་ལས། </span><span class="tibetan-external-citations">ཐིག་ལེ་ཟླ་བ་ཁུ་བ་སྐུ། །རྣམ་པར་བཅད་པ་རྡུལ་ཉི་གསུངས། །ཨ་ཡིག་མུན་ཅན་ཐུགས་རབ་བརྗོད། །མཁའ་ཁམས་ཨེ་ལ་རྣམ་པར་གནས།</span><span class="front-title"> །ཞེས་གསུངས་ལ། བདེ་བ་ཆེན་པོ་དེ་མ་རྟོགས་པའི་དབང་གིས་འཁོར་བ། རྟོགས་པའི་དབང་གིས་སངས་རྒྱས་སུ་བྱས་ནས་འཁོར་འདས་གཉིས་ཀའི་རང་བཞིན་ནམ་ཁམས་སམ་རིགས་ཞེས་ཀྱང་བྱའོ། །མ་རྟོགས་པའི་དབང་ལས་འཁོར་བའི་གནས་སྐབས་ཀྱི་ཕྱི་སྣོད་ནང་བཅུད་ཀྱི་ལུས་ངག་ཡིད་གསུམ་སོགས་ཆོས་མཐའ་དག་རྡུལ་མུན་སྙིང་སྟོབས་གསུམ་པོ་དེའི་རིགས་ལས་བྱུང༌། རྟོགས་པའི་དབང་ལས་སངས་རྒྱས་ཀྱི་སྐུ་དང་ཞིང་ཁམས་མཐའ་དག་བདེ་བ་ཆེན་པོ་དེའི་རིགས་ལས་བྱུང་ཞིང༌། དེའི་མུན་པའི་ཆ་</span><span class="front-title">འོད་གསལ་ཐམས་ཅད་སྟོང་པ་ཞེས་དང་འཁོར་རྩའི་མི་ཤིགས་པའི་ཐིག་ལེ་ཞེས་ཀྱང་བྱ་ཞིང་ལྷན་ཅིག་སྐྱེས་པའི་ཡེ་ཤེས་ཀྱིས་གཞོམ་བྱ་མཐར་ཐུག་པ་སྟེ། སྤྱོད་བསྡུས་སུ། </span><span class="tibetan-external-citations">འགྲོ་ཀུན་རང་དབང་མེད་པ་སྟེ། །རང་དབང་དུ་ནི་འབྱུང་མ་ཡིན། །དེ་ཡི་རྒྱུ་ནི་འོད་གསལ་བ། །འོད་གསལ་ཐམས་ཅད་སྟོང་པའོ།</span><span class="front-title"> །ཞེས་གསུངས། འོད་གསལ་དེ་ནི་ཁུ་ཁྲག་རླུང་གསུམ་དང་ཚོགས་པ་གཅིག་ཏུ་གནས་ཤིང་ཚོགས་པ་ཤིན་ཏུ་ཕྲ་བ་ནི་གཟུགས་མེད་ཁམས་སུའང་ཡོད་པ་དང༌། འདིས་འཁོར་བའི་སེམས་ཀྱི་གནས་སྐབས་ཐམས་ཅད་ལ་ཁྱབ་པས། དུས་ཀྱི་འཁོར་ལོར། ཀུན་གཞིའི་རྣམ་ཤེས་དང༌། འཕོ་བའི་བག་ཆགས་དང༌། བཞི་པའི་གནས་སྐབས་ཀྱི་སེམས་དང༌། འཛག་སྒྲིབ་སོགས་ཀྱི་མིང་གིས་བསྟན་པར་མཛད་དོ། །ཞར་བྱུང་དེའི་མིང་གི་རྣམ་གྲངས་སྨོས་པ་ནི། </span></p>
			<p class="tibetan-root-text_tibetan-root-text-first-line"><span class="tibetan-root-text">བདེ་གཤེགས་སྙིང་པོ་ཤེར་ཕྱིན་སྟོང་པ་ཉིད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དང་པོའི་མགོན་པོ་ལྷན་སྐྱེས་ཡེ་ཤེས་སོགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">མདོ་སྔགས་རྣམས་སུ་རྣམ་གྲངས་དུ་མས་བསྟན། །</span></p>
			<p class="tibetan-commentary-non-indent"><span class="front-title">གཞི་རྒྱུད་འདི་ལ་རྒྱུའི་ཐེག་པ་ནས་བདེ་གཤེགས་སྙིང་པོ། ཤེས་རབ་ཀྱི་ཕ་རོལ་ཏུ་ཕྱིན་པ། སྟོང་པ་ཉིད། ཤེར་ཕྱིན་གྱི་མཚན་བརྒྱ་ལ་སོགས་པའི་སྒྲས་བསྟན་པ་དང༌། སྔགས་སུ་དང་པོའི་མགོན་པོ། ལྷན་ཅིག་སྐྱེས་པའི་ཡེ་ཤེས། སྤྱོད་བསྡུས་ལས་འོད་གསལ་བ་དང༌། རྡོ་རྗེའི་ཡེ་ཤེས་སོགས་དོན་དམ་བདེན་པའི་མིང་གི་རྣམ་གྲངས་ཤིན་ཏུ་རྒྱས་པར་འབྱུང་བ་དང༌། འཇམ་དཔལ་ཞལ་ལུང་ལས། དེ་བཞིན་ཉིད། ཡང་དག་པའི་མཐའ་སོགས་རྣམ་གྲངས་མང་པོར་གསུངས་པ་རྣམས་དང༌། གཞན་ཡང་ཨེ་ཝྃ་དང༌། ཨ་ཧཾ་དང༌། ནཱ་ད་སོགས་རྣམ་གྲངས་དུ་མས་བསྟན་པ་ཡིན་ནོ། །</span></p>
			<p id="_idParaDest-465" class="tibetan-sabche1"><span class="tibetan-sabche">གཉིས་པ་མ་དག་པ་འཁྲུལ་ལུགས་ཀྱི་སྣང་བ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལྷན་སྐྱེས་མ་རིག་ཚོགས་བརྒྱད་འཁྲུལ་བ་ལས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གཟུང་འཛིན་གཉིས་སྣང་འཁོར་འདས་སྣ་ཚོགས་ཤར། །</span></p>
			<p class="tibetan-commentary-non-indent"><span class="front-title">དེའང་ཀུན་གཞི་བདེ་གཤེགས་སྙིང་པོ་འཁོར་འདས་གང་གིའང་ཕྱོགས་སུ་མ་ལྷུང་ཞིང་རྒྱར་མ་ཆད་ཀྱང་འཁོར་འདས་ཀྱི་སྣང་བ་ཐམས་ཅད་མ་འགགས་པར་འཆར་བའི་གཞིར་གྱུར་པ་ནི་རྟེན་ཡིན་ལ། དེ་ལ་བརྟེན་པ་སེམས་ཀྱི་བག་ཆགས་ཙམ་ཀུན་གཞིའི་རྣམ་ཤེས་དེ་མ་ཐག་ཡིད་དྲུག་པའི་ཡིད་སྒོ་ལྔའི་རྣམ་ཤེས་ཏེ་ཚོགས་བརྒྱད་འཁོར་དང་བཅས་པ་ནི་གློ་བུར་གྱི་དྲི་མ་སྤང་དུ་རུང་བ་ཡིན་པས། འཁོར་ལོ་ཐ་མའི་མདོ་དགོངས་པ་འགྲེལ་པ་དང་བཅས་པ་ལས་འཁོར་བའི་རྩ་བར་གསུངས་པའི་ལེན་པའི་རྣམ་པར་ཤེས་པའམ་མ་རིག་བག་ཆགས་ཀྱི་སའི་ཀུན་གཞི་ནི་ཕྱི་མ་འདི་ཉིད་ཡིན་པར་བཞེད་དོ། །དེས་ན་ཆོས་ཉིད་དེ་བཞིན་ཉིད་གདོད་མའམ་རྩ་བའི་མི་ཤིགས་པའི་ཐིག་ལེ་ཆེན་པོ་དེ་ཉིད་ལ་ལྷན་ཅིག་ཏུ་སྐྱེས་པའི་མ་རིག་པའི་དབང་</span><span class="front-title">གིས་རང་དང་འདྲེས་པ་ལྟ་བུའི་རླུང་གིས་ཡིད་གཡོས་པའི་འགྱུ་བ་རང་ངོ་མ་ཤེས་པར་སྣང་བ་དམར་ཆས་དབང་བྱས་པ་ལས་འཁོར་འདས་ཀྱི་སྣང་བ་ཤར་བ་ལ་གཞན་རྟོག་དང༌། དཀར་ཆས་དབང་བྱས་པ་ལས་བདག་རྟོག་ཞུགས་ཏེ་ཚོགས་བརྒྱད་རིམ་གྱིས་མཆེད་པ་སྟེ། མདོར་ན་དཀར་དམར་རླུང་གིས་གཡོ་བས་གཟུང་འཛིན་ནམ་སྣང་སེམས་སམ་བདག་གཞན་ཡུལ་ཡུལ་ཅན་སོགས་གཉིས་ཆོས་སུ་གྱེས། དེའང་བདག་རྟོག་ཐམས་ཅད་ཆོས་ཉིད་དེའི་གཤིས་སྐྱེ་མེད་སྟོང་ཉིད་ཀྱི་ཆ་ཡིན་ལ། གཞན་རྟོག་འཇུག་པ་ཐམས་ཅད་གདངས་འགག་མེད་སྣང་བའི་ཆར་བྱུང་སྟེ་འཁོར་འདས་གཉིས་ཀྱི་འཁྲུལ་སྣང་སྣ་ཚོགས་སུ་ཤར་བ་ཡིན་ནོ། །དེ་ལ་གང་མ་རིག་ན་ཆོས་ཉིད་དེ་བཞིན་ཉིད་རང་བཞིན་གྱིས་དག་པའི་རང་གི་ངོ་བོའོ། །གང་གིས་མ་རིག་ན་རང་གི་ངོ་བོ་ཡུལ་ཡུལ་ཅན་ལྟར་སྣང་བ་འགག་པ་མེད་པའི་རྩལ་</span><span class="front-title">གྱིས་སོ། །ཚུལ་ཇི་ལྟར་མ་རིག་ན། མི་འགྱུར་བའི་བདེ་ཆེན་མ་རིག་ཅིང་འཁྲུལ་བའི་རྒྱུ་ནི་འགྱུར་བའི་བག་ཆགས་ཡིན་ལ་དེ་ལས་སླར་རྟེན་འབྲེལ་བཅུ་གཉིས་འཆར་བ་དུས་འཁོར་འགྲེལ་ཆེན་དུ་གསུངས་པ་ལྟར་ཏེ། བག་ཆགས་ལས་འཁོར་བ་དང་འཁོར་བ་ལས་བག་ཆགས་འབྱུང་ཞིང་འཁོར་བའོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྟོང་བཞི་འབྱུང་བཞི་དེ་ལས་ཚོགས་པའམ། །</span></p>
			<p class="tibetan-commentary-non-indent"><span class="front-title">འཁོར་བར་འཁྲུལ་ཚུལ་སྔགས་ལུགས་ཐུན་མོང་མ་ཡིན་པའི་སྐབས་འདིར་ཕ་རྒྱུད་ཀྱི་དགོངས་པར་འོད་གསལ་ཐམས་ཅད་སྟོང་སོགས་སྟོང་པ་བཞི། དེ་ལས་འབྱུང་བ་བཞི། དེ་རྣམས་ཚོགས་པ་སྐྱེ་འགྲོ་བསྐྱེད་པའི་རྩ་བར་བཞེད་པས་འཕགས་པ་ལྷས། </span><span class="tibetan-external-citations">ས་ལ་སོགས་པ་བཞི་པོ་དང༌། །དེ་བཞིན་སྟོང་པ་བཞི་པོ་དག །སྐྱེ་དང་འཇིག་པའི་རྒྱུ་དག་ཏུ། །དངོས་པོ་བརྒྱད་པོ་རྣམ་ཤེས་བྱ། </span><span class="front-title">།ཞེས་གསུངས་ཏེ། དེའང་དང་པོར་</span><span class="front-title">འོད་གསལ་ཀུན་གཞི་ནི་ཐམས་ཅད་སྟོང་པ། དེ་ལས་མ་རིག་པ་ཉོན་ཡིད་ཙམ་ལངས་པ་སྟོང་པ་ཆེན་པོ་ཉེར་ཐོབ། དེ་ལས་སེམས་བྱུང་སྣ་ཚོགས་ལངས་པ་ཤིན་ཏུ་སྟོང་པ་སྣང་བ་མཆེད་པ། དེ་ལས་གཟུང་འཛིན་དུ་སྣང་བ་ཚོགས་དྲུག་རགས་པར་གསལ་བ་ནི་སྟོང་པ་སྟེ། དེ་ལས་འབྱུང་བཞི་སོགས་འབྱུང་བའི་ཚུལ་ཡང༌། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། </span><span class="tibetan-external-citations">གང་འོད་གསལ་བ་ལས་འབྱུང་བའི་རྣམ་པར་ཤེས་པ་དེ་ཉིད་སེམས་དང་ཡིད་དང་རྣམ་པར་ཤེས་པ་ཞེས་བྱ་སྟེ། ཆོས་ཐམས་ཅད་ཀྱི་རྩ་བ་ཀུན་ནས་ཉོན་མོངས་པ་དང་རྣམ་པར་བྱང་བའི་བདག་ཉིད་ཅན་ནོ། །དེ་ལས་རྟོག་པ་གཉིས་སུ་འགྱུར་ཏེ་བདག་དང་གཞན་དུའོ། །རྣམ་པར་ཤེས་པ་དེ་ལས་རླུང་ངོ༌། །རླུང་ལས་མེའོ། །མེ་ལས་ཆུའོ། །ཆུ་ལས་སའོ། །དེ་རྣམས་ལས་ཕུང་པོ་ལྔ་དང་སྐྱེ་མཆེད་དྲུག་དང་ཡུལ་ལྔ་སྟེ་དེ་དག་ཐམས་ཅད་ནི་</span><span class="tibetan-external-citations">རྣམ་པར་ཤེས་པ་དང་འདྲེས་པའོ།</span><span class="front-title"> །ཞེས་འོད་གསལ་མ་རིག་པ་ལས་རྣམ་པར་ཤེས་པ་སོགས་འཁོར་བའི་འཁོར་ལོ་འབྱུང་བར་བསྟན་པའོ། །འམ་ཞེས་པའི་སྒྲ་ནི་ཚིག་ཕྱི་མ་འབྱེད་པའི་དོན་ཏོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">འཇིག་རྟེན་ལྷན་སྐྱེས་བདེ་ལས་མི་ཤིགས་པའི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐིག་ལེ་ཕུང་ཁམས་སོ་དྲུག་རྩ་བར་གྲུབ། །</span></p>
			<p class="tibetan-commentary-non-indent"><span class="front-title">མ་རྒྱུད་ལྟར་ན་འཇིག་རྟེན་པའི་ལྷན་སྐྱེས་བདེ་བ་ལས་འཁོར་བ་འབྱུང་བར་བཞེད་དེ། འགྲེལ་ཆེན་དུ། </span><span class="tibetan-external-citations">བྱེད་པ་པོ་ནི་ཀུན་གཞིའི་རྣམ་པར་ཤེས་པའི་མཚན་ཉིད་ཅན་ཁུ་བ་འཕོ་བའི་སྐད་ཅིག་འཇིག་རྟེན་ཀུན་རྫོབ་ཀྱི་ལྷན་ཅིག་སྐྱེས་པའི་དགའ་བའོ།</span><span class="front-title"> །ཞེས་མ་རིག་པའི་རྒྱུར་གྱུར་པའི་ཀུན་གཞིའི་རྣམ་པར་ཤེས་པའི་མཚན་ཉིད་ཅན་ནི་</span><span class="front-title">ཁུ་ཁྲག་ཕྲད་པ་ན་ཡིད་ཀྱིས་བདེ་བ་མྱོང་ཞིང་དེས་ཀུན་གཞི་བྱིན་གྱིས་བརླབས་ནས་བདེ་བར་རོ་གཅིག་ཅིང་བརྒྱལ་བ་ལྟ་བུ་སྟེ། སེམས་ཅན་སྐྱེ་བ་དང་འཆི་བ་ན་སྐྱེད་སྡུད་ཀྱི་བྱེད་པོ་ཡིན་ནོ། །དེའང་འཆི་བ་ན་སྙིང་གར་དཀར་དམར་སེམས་གསུམ་འདྲེས་པ་དང་སྐྱེ་བ་མངལ་དུ་འདྲེས་པའི་སྐབས་ཡིན་ལ། འདི་ནི་སངས་རྒྱས་ཀྱི་ཡེ་ཤེས་མ་གཏོགས་གང་གིས་ཀྱང་གཞོམ་པར་མི་ནུས་པས་མི་ཤིགས་པའི་ཐིག་ལེ་ཞེས་བྱ་ལ། རྒྱུ་རྒྱུད་ཀྱི་ཨེ་ཝྃ་ཞེས་ཕུང་ཁམས་སུམ་ཅུ་རྩ་དྲུག་གི་རང་བཞིན་དང་རྩ་བར་གྱུར་པའོ། །དེ་དང་རིགས་མཚུངས་པའི་སེམས་ལ་ཀུན་གཞིར་བཏགས་པ་ཡོད་དེ་བཞི་པའི་གནས་སྐབས་སམ་ལུས་ཤུགས་ཆད་པའི་དུས་ཀྱི་སེམས་ཧད་པོ་ལྟ་བུ་ཡིན་པར་མན་ངག་པ་རྣམས་གསུང་ངོ༌། །</span></p>
			<p id="_idParaDest-466" class="tibetan-sabche1"><span class="tibetan-sabche">གཉིས་པ་ཡན་ལག་ལུས་དངོས་པོའི་གནས་ལུགས་བཤད་པ་ལ་གཉིས།</span><span class="tibetan-sabche"> བརྟེན་པ་བག་ཆགས་ཀྱི་ལུས། རྟེན་གཉུག་མའི་ལུས་བཤད་པའོ། །དང་པོ་༼བརྟེན་པ་བག་ཆགས་ཀྱི་ལུས་༽ལ་ལྔ། སྐྱེ་བའི་རྟེན། རྩ། རླུང༌། ཐིག་ལེ། གནས་སྐབས་བཞི་བཤད་པའོ། །དང་པོ་༼སྐྱེ་བའི་རྟེན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཁམས་གསུམ་སྐྱེ་བ་རིམ་གྱིས་སྦྱོར་བ་ལས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྔགས་ཀྱི་སྣོད་མཆོག་དྲི་བཅས་སྤྲུལ་པའི་སྐུ། །</span></p>
			<p class="tibetan-root-text_tibetan-root-text-last-line"><span class="tibetan-root-text">གླིང་གསུམ་ཁམས་དྲུག་ལྡན་པའི་རྡོ་རྗེའི་ལུས། །</span></p>
			<p class="tibetan-commentary-non-indent"><span class="front-title">སྔགས་བླ་མེད་དུ་སྣང་གསུམ་མམ་དཀར་དམར་རླུང་གིས་གཡོ་བ་ལས་འཁྲུལ་བར་</span><span class="front-title">གསུངས་པ་དང༌། ཕ་རོལ་ཏུ་ཕྱིན་པར་ཀུན་གཞི་རྣམ་ཤེས་ཉོན་ཡིད་བདག་འཛིན་གྱི་ལས་དབང་གིས་འཁྲིད་པས་ཁམས་གསུམ་དུ་སྐྱེ་བར་གསུངས་པ་གཉིས་དོན་གཅིག་ཡིན་ཅིང༌། དེའང་ཁུ་རྡུལ་གྱི་དབྱེ་བས་གཟུང་འཛིན་གཉིས་རླུང་དང་བཅས་པས་གསུམ་འགྲོས་དང་རྡུལ་ལས་ཡེ་ཤེས་ཕྱེ་བས་བཞི་འགྲོས་སོགས་རྒྱུད་སྡེའི་བཤད་ཚོད་མི་འདྲ་བ་དུ་མ་ཞིག་ཡོད་ཀྱང་གནད་གཅིག་པས་རྩ་བའི་མི་ཤིགས་པ་ཆེན་པོ་རང་ངོ་མ་ཤེས་པས་གཡོ་བ་ཁུ་བ་འཛིན་པའི་ཆོས་ཀྱི་དབང་བྱས་པའི་བདག་ཏུ་རྟོག་པའི་རྩ་བ་ཅན་གྱི་སྣང་གསུམ་གྱི་འཆར་སྒོ་ལ་གཤིས་སྐྱེ་མེད་ཀྱི་རང་བཞིན་རླུང་གི་ངེས་པ་ཡུལ་དུ་སྣང་བ་ཉིད་ཀྱིས་གཟུགས་མེད་ཁམས་ཀྱི་སྣང་བ་དང༌། གདངས་འགག་མེད་ཀྱི་རང་བཞིན་རྡུལ་གྱི་ངེས་པ་ཡུལ་དུ་སྣང་བ་ཉིད་ཀྱིས་གཟུགས་ཁམས་དང༌། རྩལ་སྣ་ཚོགས་པའི་རང་བཞིན་ཁུ་བའི་ངེས་པ་ཡུལ་དུ་སྣང་</span><span class="front-title">བ་ཉིད་ཀྱིས་འདོད་ཁམས་ཀྱི་སྣང་བ་བྱུང་ཞིང༌། དེ་ལྟ་བུའི་སྣང་བ་ལ་བདག་ཏུ་བཟུང་བས་ཁམས་གསུམ་པོར་སྐྱེ་བ་རིམ་གྱིས་སྦྱོར་ཏེ། དེའང་འབྱུང་བའི་འཛག་པ་ཕྲ་རགས་ཀྱི་དབང་ལས་བྱུང་བ་དང༌། ས་ཆུ་མེ་རླུང་ཤས་ཆེ་བའི་དབང་ལས་སྐྱེ་གནས་རྣམ་པ་བཞི་བྱུང་བའི་ནང་ནས། གསང་སྔགས་རྡོ་རྗེ་ཐེག་པའི་སྣོད་དུ་རུང་བའི་རྟེན་མཆོག་ནི་དྲི་བཅས་སྤྲུལ་པའི་སྐུའི་མཚན་ཉིད་ཚང་བ། ཤར་ལྷོ་ནུབ་ཀྱི་གླིང་གསུམ་དུ་སྐྱེས་པ། དེ་ལས་ཀྱང་ཁྱད་པར་འཛམ་གླིང་ལས་ཀྱི་ས་པ་འདིར་སྐྱེ་བ་རྣམས་ཡིན་ཏེ། ཁམས་དྲུག་དང་ལྡན་ཅིང་སྦྱང་གཞི་རྡོ་རྗེའི་ལུས་ཀྱི་རྣམ་གཞག་ཚང་བའི་ཕྱིར་རོ། །དེ་ལྟར་ཕུང་ཁམས་སྐྱེ་མཆེད་རྣམས་ནི་རྩ་རླུང་ཐིག་ལེ་རྣམས་ལས་གྲུབ་ཅིང༌། དེ་དག་ཀྱང་དྲི་མ་དང་བཅས་པའི་སེམས་ཉིད་བདེ་བར་གཤེགས་པའི་སྙིང་པོ་དེ་ལས་བྱུང་སྟེ། རྒྱུ་མཚན་དེའི་ཕྱིར་ན། སྲིད་པར་སྐྱེ་བ་ཉིད་དྲི་མ་དང་བཅས་པའི་མཆོག་གི་སྤྲུལ་པའི་སྐུར་གསུངས་ཏེ། ཀྱཻ་རྡོ་རྗེ་ལས། </span><span class="tibetan-external-citations">མངལ་གྱི་ཕྲུ་མ་</span><span class="tibetan-external-citations">ཆོས་གོས་ཉིད། །དེ་བཞིན་མ་ནི་མཁན་པོ་སྟེ། །མགོ་བོར་ཐལ་མོ་སྦྱར་བ་ཕྱག །འགྲོ་བའི་བྱ་བ་ཁྲིམས་ཀྱི་གནས། །སྔགས་ཀྱི་བཟླས་པ་ཨ་དང་ཧཾ། །སྐྱེ་གནས་འཁོར་ལོའི་རྣམ་པ་ཨ། །བདེ་ཆེན་གྱི་ནི་རྣམ་པ་ཧཾ། །གཅེར་བུ་སྐྲ་དང་ཁ་སྤུ་བྲེགས། །སྔགས་དོན་སྐྱེས་པའི་དགེ་སློང་ཉིད། །འདི་དག་རྐྱེན་གྱིས་སེམས་ཅན་རྣམས། །སངས་རྒྱས་ཉིད་དུ་ཐེ་ཚོམ་མེད། །ཟླ་བ་བཅུ་ཡང་ས་རྣམས་ཉིད། །སེམས་ཅན་ས་བཅུའི་དབང་ཕྱུག་གོ།</span><span class="front-title"> །ཞེས་གསུངས་ཏེ་འདིར་དྲི་བཅས་ཀྱི་སེམས་གཞི་དུས་ཀྱི་སྐུ་གསུམ་ལས་སྐྱེ་བ་སྤྲུལ་སྐུར་འཆར་བའི་དོན་ཡིན་ཅིང༌། དྲི་མ་དག་པའི་ཚེ་མཆོག་གི་སྤྲུལ་སྐུར་འགྲོ་བའི་གཞིའང་དེ་ཉིད་དོ། །ཁམས་དྲུག་ནི། གཟུགས་མེད་བཞིར་ནམ་མཁའི་ཁམས་གཅིག་པུ་དང་ལྡན་པ་ནས་བསམ་གཏན་དང་པོར་ནམ་མཁའ་རླུང་མེ་ཆུ་སའི་ཁམས་ལྔ་དང་ལྡན་ལ། འདོད་ཁམས་ཀྱི་འགྲོ་བ་རིགས་</span><span class="front-title">དྲུག་ལ་ནི་དེར་མ་ཟད་ཡེ་ཤེས་ཀྱི་ཁམས་ཁུ་བ་ལྟུང་བ་ཡང་ཡོད་པས་ཁམས་དྲུག་ལྡན་ཡིན་ནོ། །ལུས་ཞེས་བྱ་བ་ནི་ཚོགས་པའི་སྒྲ་ཡིན་ལ། དེས་ན་ཁུ་བ་ལས་རྐང་དང་རུས་པ་ཆུ་རྒྱུས་སམ་སྤུ་དང་རྡུལ་ལས་པགས་པ་དང་ཤ་དང་ཁྲག་གྲུབ་པ་ལ་མཛོད་དྲུག་ཅེས་བྱ་བ་དང་ཕུང་ཁམས་སོ་དྲུག་གི་ཚོགས་པ་ནི་རྡོ་རྗེའི་ལུས་སོ། །སོ་དྲུག་ནི། གཟུགས་ཚོར་བ་འདུ་ཤེས་འདུ་བྱེད་རྣམ་པར་ཤེས་པ་ཡེ་ཤེས་ཏེ་ཕུང་པོ་དྲུགས་ཆུ་མེ་རླུང་ནམ་མཁའ་རྣམ་ཤེས་ཏེ་ཁམས་དྲུགམིག་རྣ་བ་སྣ་ལྕེ་ལུས་ཡིད་དེ་དབང་པོ་དྲུགགཟུགས་སྒྲ་དྲི་རོ་རེག་བྱ་ཆོས་ཏེ་ཡུལ་དྲུགཁ་དང་ལག་པ་དང་རྐང་པ་དང་བཤང་ལམ་དང་གཅི་བའི་ལམ་དང་ཁུ་བ་འབབ་པའི་དབང་པོ་སྟེ་ལས་ཀྱི་དབང་པོ་དྲུག་སྨྲ་བ་དང་ལེན་པ་དང་འགྲོ་བ་དང་བཤང་གཅི་དང་ཁུ་བ་འཕོ་བའི་བྱ་བ་སྟེ་ལས་ཀྱི་དབང་པོའི་བྱ་བ་དྲུག་རྣམས་སོ། །</span></p>
			<p id="_idParaDest-467" class="tibetan-sabche1"><span class="tibetan-sabche">གཉིས་པ་རྩ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྩ་གསུམ་གཙོ་མོ་ཉེར་བཞི་འཁོར་ལོ་དྲུག །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྲ་བ་སྟོང་ཕྲག་བདུན་ཅུ་རྩ་གཉིས་སུ། །</span></p>
			<p class="tibetan-commentary-non-indent"><span class="front-title">བླ་མེད་ཀྱི་རྒྱུད་རྣམས་སུ་སེམས་ལ་ཡེ་ཤེས་འཆར་བ་ལུས་ཀྱི་རྩའི་སྤྱོད་པ་ལ་ལྟོས་པར་གསུངས་པས་དེའི་གནས་ལུགས་ཤེས་པ་གལ་ཆེ་བས་མིང་ཙམ་སྨོས་ན་རྩ་རྣམས་ཀྱི་གཙོ་མོ་ནི་དབུ་མ་ཡིན་ལ་མིང་གི་རྣམ་གྲངས་ཨ་བ་དྷཱུ་ཏི། ཚངས་པའི་དབྱུག་པ་སོགས་མང་ཞིང༌། ཡར་སྣར་སྒྲ་གཅན་དང་མར་སྣ་ལ་དུང་ཅན་མ་སོགས་བརྗོད་ཅིང༌། ཕལ་མོ་ཆེས་གནས་ཚད་དང་སྒོམ་དོན་གྱི་རྩ་དབུ་མ་གཉིས་སུ་འདོད་</span><span class="front-title">པ་དང༌། གཞུང་པ་ཉིད་དུ་འདོད་པ་དང༌། དེའི་དབུས་སུ་རྟ་རྔ་ཙམ་ཡོད་པར་བཤད་པ་དང༌། དོན་ལ་མེད་པར་ར་འདོད་པ་སོགས་ཡོད་ཀྱང་དཔལ་རང་བྱུང་ཞབས་ཀྱི་བཞེད་པས། ལུས་ཀྱི་དབུས་ཀྱི་ཆ་ལ་གནས་ཤིང་གཟུང་འཛིན་གཉིས་སུ་མེད་པས་ཐབས་ཤེས་རབ་དབྱེར་མི་ཕྱེད་པ། ཡེ་ཤེས་ཐམས་ཅད་ཀྱི་རྩ་བ་ཀུན་གཞིའི་ཡེ་ཤེས་དང༌། རྣམ་ཤེས་ཐམས་ཅད་ཀྱི་རྩ་བ་ཀུན་གཞིའི་རྣམ་ཤེས་ཡིན་པས། དེ་གཉིས་ཐ་མི་དད་པ་ཐ་མལ་གྱི་ཤེས་པ་ལ་སངས་རྒྱས་ཀྱི་རྒྱུ་བྱེད་པའི་ཆ་ནས་བདེ་གཤེགས་སྙིང་པོར་འབོད་པ་བཞིན་དུ། ཡེ་ཤེས་ཀྱི་རྩ་ཐམས་ཅད་ཀྱི་རྩ་བ་དབུ་མ། འཁོར་བའི་རྩ་ཐམས་ཅད་ཀྱི་རྩ་བ་སྲོག་རྩ་ཡིན་པས་དེ་གཉིས་དབྱེར་མི་ཕྱེད་པ་སྒྲ་གཅན་གྱི་རྩ་ལ་སྲོག་བརྟེན་པའི་ཆ་ནས་སྲོག་རྩ་ཞེས་འབོད་པ་སྟེ། མདོར་ན་མ་དག་པ་ལུས་ཀྱི་རྩ་དབུ་མར་དག་པ་འབྲས་དུས་ཀྱི་དབུ་མའི་རིགས་སམ་དབྱིངས་ཀྱིས་ཁྱབ་པ་གཞིའི་རྩ་དབུ་མ། སོར་སྡུད་སོགས་བསྒོམས་པས་ནང་གི་དབུ་མར་རླུང་སེམས་ཅུང་ཟད་ཚུད་པ་ལ་བརྟེན་ནས་ཕྱི་རོལ་དུ་སྟོང་གཟུགས་རེ་ཁཱ་ནག་པོའི་རྣམ་པར་འཆར་</span><span class="front-title">བ་ལམ་གྱི་དབུ་མ། གཞན་མཆོག་སྐུ་རྡོ་རྗེ་ལ་གནས་པ་སྒྲིབ་བྲལ་གྱི་རང་བཞིན་འབྲས་བུའི་རྩ་དབུ་མ་ཞེས་རྗེ་བརྒྱད་པས་དབྱེ་བར་མཛད་དོ། །དེ་ལ་གཟུང་འཛིན་གྱི་དབང་གིས་རོ་རྐྱང་གཉིས་སུ་གྱེས་ཏེ་དེའི་ལྟེ་བ་ཡན་ཉི་ཟླ་སྒྲ་གཅན་གྱི་སྲོག་གསུམ་གྱི་ལམ་དང༌། ལྟེ་འོག་མན་བཤང་གཅི་ཁུ་བ་ཐུར་སེལ་གསུམ་རྒྱུ་བའི་ལམ་ཡིན་ནོ། །དེ་གསུམ་ལས་གྱེས་པའི་རྩའི་གཙོ་མོ་ཉེར་བཞི་ཡོད་དེ། དེ་དག་ནི་ནང་དུ་རྩ་དང་ཕྱིར་ཡུལ་ཉེར་བཞི་དང་གཞན་དཀྱིལ་འཁོར་དུ་ཐུགས་གསུང་སྐུའི་རྣལ་འབྱོར་མ་ཉེར་བཞིའི་རང་བཞིན་ཡིན་ལ། དེའི་སྟེང་དུ་སྙིང་གའི་ཡན་ལག་གི་རླུང་བརྟེན་པའི་རྩ་ལྔ་དང་གཙོ་མོ་གསུམ་དང་བཅས་པ་སོ་གཉིས་ནི་ཟླ་བ་ཡར་ངོའི་ཆ་བཅོ་ལྔ་མར་ངོའི་ཆ་བཅོ་ལྔ་རྣམ་པར་དག་པ་བདག་མེད་ལྷ་མོ་བཅོ་ལྔར་གསུངས་ལ། དཀར་ཆ་བཅུ་དྲུག་པའི་རྟེན་ནི་དུང་ཅན་མ་དང་ནག་པོའི་ཆ་བཅུ་དྲུག་པའི་རྟེན་</span><span class="front-title">ནི་བདུད་བྲལ་མའོ། །དེ་དག་གི་སྟེང་དུ་རྩ་བའི་རླུང་ལྔའི་རྟེན་རྩ་ལྔ་བསྣན་པའི་སུམ་ཅུ་རྩ་བདུན་ནི་གཞི་ལ་ཁམས་སོ་དྲུག་ཁྱབ་བྱེད་ཐུགས་རྡོ་རྗེ་དང་བཅས་པ། ལམ་དུ་བྱང་ཆུབ་ཀྱི་ཕྱོགས་ཀྱི་ཆོས་སོ་བདུན་ལ་སྦྱར་རོ། །གཞན་ཡང་སྦས་པའི་རྩ་ལྔ་ཞེས། སུམ་སྐོར་མིགའདོད་མ་རྣ་བ། ཁྱིམ་མ་སྣ། གཏུམ་མོ་ལྕེ། བདུད་བྲལ་ལྕེའུ་ཆུང་གི་དབུས་སུ་ཟུག་ཅིང་རྩ་བ་སྙིང་དབུས་ན་འདུས་པས་དབུ་མ་དང་འབྲེལ་བ་སྟེ། དེའང་སྙིང་གའི་འོད་གསལ་མི་ཤིགས་པ་ལས་ལངས་ནས་གཟུགས་སོགས་ཡུལ་ལ་འཇུག་པ་དང༌། ལམ་དུས་སུ་དེ་རྣམས་བཅིངས་པས་རྟགས་བཅུ་འཆར་བའི་རྩ་བར་གྱུར་པས་སྦས་པ་སྟེ་ས་བོན་ནམ་གཏེར་སྦས་པ་ལྟ་བུའོ། །</span></p>
			<p class="tibetan-regular-indented"><span class="front-title">དབུ་མ་ལ་བརྟེན་པའི་འཁོར་ལོ་བཞིའམ་དྲུག་སྟེ། འཁོར་ལོའི་སྒྲ་དོན་རྩ་འདབ་ཀྱི་དབྱིབས་འཁོར་ལོ་ལྟ་བུར་ཡོད་པས་སམ་གནད་བཅིངས་ནས་དེ་ལ་</span><span class="front-title">གནད་དུ་བསྣུན་པས་གནས་སྐབས་བཞིའི་འཁྲུལ་བ་གཅོད་པར་བྱེད་པས་ཏེ། དེའང་ལྟེ་བ་ན་རྩ་འདབ་དྲུག་ཅུ་རྩ་བཞི་དུས་སྦྱོར་གྱི་རླུང་དྲུག་ཅུ་རྩ་བཞི་དག་པ་གནད་བཅིངས་ན་སད་པའི་གནས་སྐབས་སྤྲུལ་པའི་སྐུའི་དགོངས་པར་འཆར་བར་བྱེད་པ་དང༌། སྙིང་ག་ན་རྩ་འདབ་བརྒྱད་ཐུན་ཆེན་པོ་བརྒྱད་དག་པ་གནད་བཅིངས་ན་གཉིད་འཐུག་གི་གནས་སྐབས་འོད་གསལ་ཆོས་ཀྱི་སྐུའི་དགོངས་པར་འཆར་བར་བྱེད་པ་དང༌། མགྲིན་པ་ན་རྩ་འདབ་བཅུ་དྲུག་འཕོ་བ་བཅུ་དྲུག་དག་པ་གནད་བཅིངས་ན་རྨི་ལམ་གྱི་གནས་སྐབས་ལོངས་སྐུའི་དགོངས་པར་འཆར་བར་བྱེད་པ་དང༌། སྤྱི་བོ་ན་རྩ་འདབ་སུམ་ཅུ་སོ་གཉིས་ཆུ་ཚོད་དག་པ་ཐིག་ལེའི་གནད་བཅིངས་ན་ཆགས་པའི་གནས་སྐབས་ཡེ་ཤེས་ཀྱི་སྐུའི་དགོངས་པར་འཆར་བར་བྱེད་པ་བཞིའམ། དུས་འཁོར་ལས། གཙུག་ཏོར་དུ་ཐུན་ཆེན་པོ་བཞི། སྤྱི་བོར་ཚེས་བཅུ་དྲུག </span><span class="front-title">མགྲིན་པར་རྒྱུ་སྐར་ཉེར་བརྒྱད་དང་དབྱུ་གུ་བཞི། སྙིང་གར་གཟའ་བརྒྱད། ལྟེ་བར་དབྱུ་གུ་དྲུག་ཅུ་རྩ་བཞི། གསང་གནས་སུ་དཀར་ནག་གི་ཚེས་སོ་གཉིས་ཀྱི་རང་བཞིན་ཏེ་འཁོར་ལོ་དྲུག་ཡོད་པར་གསུངས་སོ། །མན་ངག་གི་ལུགས་སུ་དེ་ལས་གྱེས་པའི་ཡན་ལག་གི་འཁོར་ལོ་ཚིགས་ཆེན་བཅུ་གཉིས་ཚིགས་ཕྲན་དྲུག་ཅུ་རྣམས་སོ། །དེ་ལས་ཕྲ་བའི་རྩ་སྟོང་ཕྲག་བདུན་ཅུ་རྩ་གཉིས་རྡོ་རྗེ་ཕྲེང་བ་ལས་གསུངས་ཏེ། དེའང་རང་བྱུང་ཞབས་ཀྱིས།</span><span class="tibetan-external-citations"> སྟོང་ཕྲག་ཉི་ཤུ་རྩ་བཞི་ནི། །ཟླ་བ་འབབ་པ་རྐྱང་མའི་རིགས། །སྟོང་ཕྲག་ཉི་ཤུ་རྩ་བཞི་ནི། །ཉི་མ་འབབ་པ་རོ་མའི་རིགས། །སྟོང་ཕྲག་ཉི་ཤུ་རྩ་བཞི་ནི། །རླུང་རྒྱུ་དབུ་མའི་རིགས་སུ་བརྗོད། །དེ་ཡང་ལུས་ལ་གནས་པས་ན། །རྩ་ནི་ཉི་ཤུ་རྩ་བཞི་པོ། །མི་ཕྱེད་མ་ནས་ཡིད་བཟང་བར། །ཐིམ་དང་ལོངས་སྤྱོད་བདག་པོ་ཡི། །དབྱེ་བས་གསུམ་སྟེ་བདུན་ཅུ་གཉིས། །རེ་རེའང་འཁོར་ནི་སྟོང་སྟོང་</span><span class="tibetan-external-citations">ངོ༌།</span><span class="front-title"> །ཞེས་གསུངས་པ་ལྟར་རོ། །</span></p>
			<p class="tibetan-regular-indented"><span class="front-title">དེའང་ནད་སྐྱེད་པའི་རྩ་བརྒྱ་དང་ལྔ་བཅུ་རྩ་དྲུག་ཏུ་བཤད་པ་དང༌། དགའ་བོ་ལ་བསྟན་པར། </span><span class="tibetan-external-citations">ཀུན་ལ་རྩ་ནི་བརྒྱད་ཁྲི་གནས།</span><span class="front-title"> །ཞེས་གསུངས་པ་སོགས་མང་ཡང་ལམ་སྒོམ་པ་རྣམས་ཀྱིས་ཤེས་པར་བྱ་བ་ནི་གོང་སྨོས་ཙམ་དུ་ཟད་དོ། །མངལ་དུ་རྩ་ཆགས་པའི་རིམ་པ་ཡང་སྲོག་རླུང་གི་རྟེན་དུ་རྩ་རྣམས་ཀྱི་དང་པོར་དབུ་མ་ཆགས་ཤིང༌། དེ་ལ་ཉོན་ཡིད་ཀྱི་བདག་ཏུ་རྟོག་ཅིང་ཚོགས་དྲུག་གིས་གཞན་དུ་རྟོག་པའི་དབང་ལས་རོ་རྐྱང་དུ་སྣང་བ་སྟེ་རྩའི་གཙོ་མོ་གསུམ་ནི་སྣང་ཚུལ་གྱི་དབང་གིས་སོ་སོར་ཕྱེ་བ་ཙམ་ཡིན་པས་དུས་གཅིག་ཏུ་ཆགས་པ་ཡིན་ལ། དེ་གསུམ་ནང་གཅིག་ཏུ་འདུས་པའི་ས་ནས་འཁོར་ལོའི་རྩ་འདབ་ཏུའང་གྱེས་པས་གཙོ་མོ་གསུམ་ཆགས་པའི་རྗེས་ནས་རྩ་འཁོར་ལོ་བཞིའི་རྩ་འདབ་བརྒྱ་ཉི་ཤུའམ། འཁོར་ལོ་དྲུག་གི་རྩ་</span><span class="front-title">འདབ་བརྒྱ་དང་ལྔ་བཅུ་རྩ་དྲུག་རིམ་པར་ཆགས་ལ། དེ་ནས་ཡན་ལག་གི་རྩ་སྟོང་ཕྲག་བདུན་ཅུ་རྩ་གཉིས་ཆགས་ཏེ། དེའི་འོག་ཏུ་བ་སྤུའི་བུ་ག་དང་འབྲེལ་བའི་རྩ་ཕྲ་མོ་བྱེ་བ་ཕྲག་ཕྱེད་དང་བཞི་ཡང་གྲུབ་བོ། །རྩ་དེ་དག་ཀྱང་ཡི་གེའི་རང་བཞིན་ཅན་ཡིན་པས་རྩ་ཡི་གེར་ཆགས་པའི་ཚུལ་ཡང༌། </span><span class="tibetan-external-citations">ཨ་ནི་ཡིག་འབྲུ་ཀུན་གྱི་མཆོག</span><span class="front-title"> །ཅེས་གསུངས་པ་ལྟར། ཐོག་མར་ལྟེ་བའི་ཨ་མགོ་གྱེནབསྟན་དུ་ཆགས་ཤིང་ཐབས་ཤེས་ཀྱི་རྟེན་འབྲེལ་ལས་སྤྱི་བོར་ཧཾ་ཐུར་བསྟན་དུ་ཆགས་པ་དེའི་དབང་གིས་ཕྱི་རོལ་དུ་ཨེ་ཝྃ་ཐབས་ཤེས་ཀྱི་རང་བཞིན་དུ་གྲུབ་བོ། །དེ་ནས་སྙིང་གའི་</span><span class="tibetan-footnote-reference">༡</span><span class="front-title">བྷྲཱུྃ་ཨཱོཾ་ཛྲིཾ་ཁཾ་ཧཱུྃ་ཞེས་པ་ཉོན་མོངས་པ་ལྔ་དང་བདུད་རྩི་ལྔའི་རྟེན་གྲུབ་ཅིང༌། དེ་ནས་ར་ཧྱ་སྱ་ལ་སོགས་</span><span class="front-title">པའི་ཡི་གེ་བཅུ་དྲུག་དང༌། དེ་ནས་ཡུལ་ཉི་ཤུ་རྩ་བཞིའི་ཡི་གེ་ཉི་ཤུ་རྩ་བཞི་ཡང་ཆགས། དེ་ནས་ཡི་གེ་བརྒྱ་ཉི་ཤུ་ལ་སོགས་པ་བསམ་གྱིས་མི་ཁྱབ་པའི་བར་གྲུབ་པ་རྣམས་ཀྱི་ནང་དུ་རླུང་རྒྱུས་པས་ངག་ཡི་གེའི་སྒྲ་དང་ལྡན་པར་གྲུབ་པ་ཡིན་ནོ། །</span></p>
			<p id="_idParaDest-468" class="tibetan-sabche1"><span class="tibetan-sabche">གསུམ་པ་རླུང་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྲོག་དང་རྩ་བ་ཡན་ལག་དུས་སྦྱོར་རླུང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">བསྐྱེད་སྡུད་རིམ་པས་རྟག་ཏུ་འཕོ་ཞིང་རྒྱུ། །</span></p>
			<p class="tibetan-commentary-non-indent"><span class="front-title">རྩ་དེ་ཉིད་རླུང་གིས་བསྒྲུབས་ཤིང་རླུང་ལ་གནད་དུ་བསྣུན་པ་བླ་མེད་ཀྱི་རྫོགས་རིམ་ཐམས་ཅད་ཀྱི་རྩ་བ་ཡིན་ལ། རླུང་གི་སྒྲ་དོན་ནུས་མའམ་ཤུགས་ལྡན་མར་འཇུག་ཅིང༌། དེ་ལ་འཁོར་འདས་ཐམས་ཅད་ཀྱི་གཞིར་གྱུར་པའི་རླུང་ནི་གདོད་མའི་མི་ཤིགས་པ་ཆེན་པོ་སྟེ། དེའང་རླུང་དུ་བརྗོད་པ་ན་སྲོག་སྟེ་ཨ་ཐུང་གི་རང་བཞིན་དུ་</span><span class="front-title">གནས་པས་རྗོད་པ་ངག་རྣམས་དང༌། དབུགས་དང་ཆུ་སྲང་དང་དབྱུ་གུ་དང་དུས་སྦྱོར་ལ་སོགས་པའང་འདི་ལས་འབྱུང་ཞིང༌། དབྱངས་དང་གསལ་བྱེད་སོགས་ཡི་གེ་ཐམས་ཅད་ཀྱང་འདི་ལས་སྐྱེས་པས་ན་བརྗོད་དུ་མེད་ཀྱང་རྗོད་པ་ཐམས་ཅད་ཀྱི་གཞིར་གྱུར་པ་སྟེ། ཡི་གེའི་དབང་དུ་བྱས་ན་དབྱངས་གསལ་ཐམས་ཅད་ཀྱི་རྩ་བ་ཨ་ཡིན་ལ། རླུང་གི་དབང་དུ་བྱས་ན་རླུང་བཅུ་པོ་ཐམས་ཅད་ཀྱི་རྩ་བ་སྲོག་རླུང་ཨའི་རྣམ་པ་ཅན་ཡིན་པ་དང༌། ཡེ་ཤེས་ཀྱི་དབང་དུ་བྱས་ན་མཆོག་ཏུ་མི་འགྱུར་བའི་བདེ་བ་ཆེན་པོ་དེ་ཉིད་ལ་ཨ་ཞེས་བྱ་བར་བརྗོད་པས་ན་ཆོས་ཐམས་ཅད་ཀྱི་རྩ་བའམ་གཞིར་གྱུར་པའི་རླུང་ནི་སྲོག་ཅེས་བྱ་བའི་ཨ་དེ་ཉིད་ཡིན་པས་དེ་ལས་འཁོར་འདས་ཀྱི་ཆོས་ཐམས་ཅད་སྣང་བ་ཡིན་ནོ། །དེ་ལྟར་ན་རྡོ་རྗེའི་ལུས་འདི་གྲུབ་པའི་ཚེ་ཐོག་མར་གྲུབ་པ་སྲོག་ཆེན་པོའི་རླུང་དེ་ནི་དཀར་དམར་གྱི་དབུས་སུ་སོན་པའི་ཀུན་</span><span class="front-title">གཞིའི་རྣམ་པར་ཤེས་པ་ལ་བརྟེན་པ་ཡིན་ཅིང༌། ཡི་གེ་ལྔ་ལས་དབྱིབས་ཨ་ཐུང་གི་རྣམ་པ་ཅན། ཁམས་ལྔ་ལས་ནམ་མཁའི་ཁམས་ཀྱི་རང་བཞིན་ཡིན་ལ། དེ་ལས་འཕྲོས་པ་ཐུར་སེལ་གྱི་རླུང་ནི་ཁམས་ལྔ་ལས་ས་ཁམས་དང་ཡི་གེ་ལྔ་ལས་</span><span class="tibetan-commentary"></span><span class="front-title">་ཡིག་གི་རྣམ་པ་ཅན། དེ་བཞིན་དུ་གྱེན་རྒྱུའི་རླུང་ནི་མེ་ཁམས་དང་</span><span class="tibetan-commentary"></span><span class="front-title">་ཡིག་གི་རྣམ་པ་ཅན། མཉམ་གནས་ཀྱི་རླུང་ནི་རླུང་ཁམས་ཨི་ཡིག་གི་རྣམ་པ་ཅན། ཁྱབ་བྱེད་ཀྱི་རླུང་ནི་ཆུ་ཁམས་ཨུ་ཡིག་གི་རྣམ་པ་ཅན་ཏེ་རྩ་བའི་རླུང་ལྔ། ཀླུའི་རླུང་ས་ཁམས་ཨཱ་རིང་པོ། རུས་སྦལ་གྱི་རླུང་རླུང་ཁམས་ཨེ་ཡིག རྩངས་པའི་རླུང་མེ་ཁམས་ཨཱར྄་ཡིགལྷས་བྱིན་གྱི་རླུང་ཆུ་ཁམས་ཨོ་ཡིགནོར་ལས་རྒྱལ་གྱི་རླུང་ས་ཁམས་ཨཱལ྄་ཡིག་སྟེ་ཡན་ལག་གི་རླུང་ལྔ་སྟེ་རླུང་བཅུ་བྱུང༌། དེའང་མི་ཤིགས་པ་ཆ་ཤས་ཀུན་ཚང་དེ་ཉིད་གཡོ་བའི་ཆ་ནས་རླུང་དུ་བརྗོད་པ་དེ་དག་ལས་དང་ཡེ་ཤེས་འདྲེས་པར་གནས་པ་ཉིད་ལ།</span><span class="front-title"> མུན་པའི་དབང་ལས་སྒྲ་གཅན་གྱི་རླུང་དང་རྡུལ་གྱི་དབང་ལས་ཉི་མའི་རླུང་དང་སྙིང་སྟོབས་ཀྱི་དབང་ལས་ཟླ་བའི་རླུང་དུ་བཤད་པས་ཟླ་ཉི་སྒྲ་གཅན་གྱི་རླུང་གསུམ་ཞེས་བྱ། དེའང་འབྱུང་བ་ལྔའི་རང་བཞིན་ཅན་ཡིན་པས་རྩ་བའི་རླུང་དང༌། དེས་འབྱུང་འགྱུར་གྱི་ཆོས་ལྔ་བསྐྱེད་པ་ལས་གྱུར་པ་ཡན་ལག་གི་རླུང་ལྔ་སྟེ་རླུང་བཅུ་རགས་པ་གྲུབ་པར་ན། འབྱུང་འཇུག་གི་མཚན་ཉིད་ཅན་དུས་སྦྱོར་གྱི་རླུང་ཞག་གཅིག་ལ་ཉི་ཁྲི་ཆིག་སྟོང་དྲུག་བརྒྱ་ཕྱི་ནང་དུ་འགྲོ་འོང་བྱེད་དོ། །དེ་དག་ཀྱང་མངལ་དུ་རྡོ་རྗེའི་ལུས་ཆགས་པ་ནས་ཟླ་བ་བཅུའི་བར་ལ་རླུང་བཅུ་པོ་འཕེལ་ཞིང་བསྐྱེད་ནས་ལོ་བརྒྱའི་རིང་ལ་ནུས་པ་རྣམས་རིམ་པས་སྡུད་པར་འགྱུར་བ་ཡིན་ལ། དེའང་མངལ་དུ་ཆགས་དུས་རླུང་རྣམས་ཀྱི་ཐོག་མར་སྲོག་རླུང་ཨའི་རྣམ་པ་ཅན་དེ་གྲུབ་ཅིང༌། དེ་ནས་ཟླ་བ་གཉིས་པ་ནས་ཐུར་སེལ་སོགས་རིམ་པར་འཕྲོས་ཏེ་རླུང་བཅུ་པོ་རྫོགས།</span><span class="front-title"> ད་ལྟ་སྲོག་དབུ་མའི་ནང་དུ་རླུང་འཕེལ་འགྲིབ་ཐམས་ཅད་ཀྱི་བདག་པོར་གནས། དེ་ལས་འཕྲོས་པའི་རླུང་རྣམས་ནི་སྙིང་གར་ཐུན་བརྒྱད་ཀྱི་རང་བཞིན་དུ་འབབ་ཅིང་རེ་རེའང་ཁམས་ལྔའམ་དྲུག་གི་བདག་ཉིད་ཅན་ཕྱིར་འགྲོ་བ་ན་སྡུད་རིམ་དང་ནང་དུ་འཇུག་པ་བསྐྱེད་རིམ་དུ་འབྱུང༌། དེ་བཞིན་དུ་སྤྱི་བོར་ཟླ་བའི་རྐང་པ་བཅུ་དྲུག་དཀར་དམར་གྱི་ཆས་དབྱེ་བས་སུམ་ཅུ་རྩ་གཉིས། མགྲིན་པར་རྩ་བཅུ་དྲུག་ཐབས་ཤེས་ཀྱི་དབྱེ་བས་རྒྱུ་སྐར་གྱི་ལོངས་སྤྱོད་ཡུད་ཙམ་སོ་གཉིས་སམ་འཕོ་བ་བཅུ་དྲུགལྟེ་བར་ཁྱིམ་བཅུ་གཉིས་ཀྱི་དབྱེ་བས་ལྔ་ཚན་གྱི་དབྱུ་གུ་དྲུག་ཅུ། སྟོང་པ་དབུ་མའི་རླུང་བཞི་བཅས་བསྐྱེད་སྡུད་ཀྱི་རིམ་པས་རྒྱུ། ཕྲ་བ་རྩ་སྟོང་ཕྲག་བདུན་ཅུ་རྩ་གཉིས་སུ་རླུང་ཁོ་ན་རྒྱུ་བ་དབུ་མའི་རིགས་དང་རླུང་དང་དཀར་ཆ་ལྷན་ཅིག་ཏུ་རྒྱུ་བ་རྐྱང་མའི་རིགས། དམར་ཆ་ལྷན་ཅིག་ཏུ་རྒྱུ་བ་རོ་མའི་རིགས་གསུམ་པོ་ཐམས་ཅད་ལ་ཉི་ཁྲི་ཆིག་སྟོང་</span><span class="front-title">དྲུག་བརྒྱའི་རླུང་ཞག་གཅིག་ལ་རྫོགས་པར་རྒྱུ་ཞིང་རླུང་འབྱུང་རྔུབ་རེ་རེ་ཡང་བ་སྤུའི་མཐར་ཐུག་པར་འཕོ་ཞིང་རྒྱུའོ། །</span></p>
			<p class="tibetan-regular-indented"><span class="front-title">མདོར་ན་ནང་དུ་རྒྱུ་ཚུལ་ཡང་ཕྱི་རོལ་གྱི་རླུང་དང་འདྲ་བས་རྩིས་ལས་རྟོགས་ཏེ། ཕྱིར་ལོ་གཅིག་ལ་ཟླ་བ་བཅུ་གཉིས་ཡོད་པ་ནང་དུ་འཕོ་བ་བཅུ་གཉིས། ཕྱིར་ཁྱིམ་རེ་ལ་དབྱུ་གུ་ལྔ་ལྔ་ཡོད་པ་ནང་དུ་དཀྱིལ་འཁོར་ལྔ་ལྔ་རེ། ཕྱིར་ལོ་གཅིག་ལ་ཆུ་ཚོད་ཉི་ཁྲི་ཆིག་སྟོང་དྲུག་བརྒྱ་ཡོད་པ་ནང་དུ་ཞག་གཅིག་གི་དབུགས་ཡིན་ནོ། །ཕྱི་རོལ་དུ་རྒྱུ་བའི་ལས་ཀྱི་གཙོ་བོ་ལྟེ་བའི་དཀྱིལ་འཁོར་ནས་རོ་རྐྱང་གི་རྩ་བརྒྱུད་དེ་སྣ་བུག་ཏུ་འབྱུང་བ་ཡིན་ལ། དེའང་སྣ་བུག་གཡས་པ་ནས་རྒྱུ་བ་ཉི་མའི་རླུང་ནི་ནུས་པ་ཟད་རིམ་གྱིས་རྒྱུ་བས་དུག་གི་རླུང་ཞེས་བྱ་ལ་ཐབས་ཀྱི་རང་བཞིན་ཡིན་ཀྱང་གསུང་རྡོ་རྗེའི་ངོ་བོ་སྟེ། ཞག་རེ་བཞིན་དུ་གཡས་པ་དེའི་རླུང་རྒྱུ་བའི་གྲངས་ནི་ཁྲི་དང་བཞི་</span><span class="front-title">བརྒྱ་དྲུག་ཅུ་རྩ་གཉིས་ཕྱེད་དང་བཅས་པ་རྒྱུའོ། །སྣ་བུག་གཡོན་པ་ནས་རྒྱུ་བ་ཟླ་བའི་རླུང་ནི་འབྱུང་བ་འཕེལ་རིམ་གྱིས་རྒྱུ་བས་བདུད་རྩི་སྟེ་ཤེས་རབ་ཀྱི་རང་བཞིན་ཡིན་ཀྱང་སྐུ་རྡོ་རྗེའི་ངོ་བོ་སྟེ། ཞག་རེའི་རྒྱུ་གྲངས་སྔ་མ་དང་མཚུངས་སོ། །དབུས་ནས་མཉམ་དུ་རྒྱུ་བའི་རླུང་དྲུག་བརྒྱ་དང་བདུན་ཅུ་རྩ་ལྔ་ནི་ཕྱི་རོལ་དུ་སྒྲ་གཅན་ལྟར་སྟོབས་དང་ལྡན་པས་སྒྲ་གཅན་གྱི་ཁམས་དང་ནམ་མཁའ་ལྟར་གོ་འབྱེད་པས་ནམ་མཁའི་རླུང་དང་དབུ་མ་ལ་འཇུག་པས་ཡེ་ཤེས་ཀྱི་རླུང་ཞེས་ཀྱང་བྱ་སྟེ། ངོ་བོ་ནི་ཐབས་ཤེས་གཉིས་སུ་མེད་པ་ཐུགས་རྡོ་རྗེའི་རང་བཞིན་ཡིན་ནོ། །སྣ་གཡས་གཡོན་གཉིས་སུ་ས་ཆུ་མེ་རླུང་ནམ་མཁའི་རླུང་རེ་རེར་སུམ་བརྒྱ་དྲུག་ཅུ་རེ་རྒྱུ་བ་ནི་འཕོ་ཆུང་ཡིན་ལ་བསྡོམས་པས་སྟོང་བརྒྱད་བརྒྱ་རེ་ལ་འཕོ་ཆེན་གྱི་ཐ་སྙད་མཛད་ཅིང༌། ཉིན་ཞག་རེ་ལ་འཕོ་བ་བཅུ་གཉིས་རེ་བསྡོམས་པས་ཉི་ཁྲི་ཆིག་སྟོང་དྲུག་བརྒྱ། དེའི་</span><span class="front-title">ཁོངས་སུ་ཡེ་ཤེས་ཀྱི་རླུང་དྲུག་བརྒྱ་བདུན་ཅུ་རྩ་ལྔ། དེའང་འཕོ་ཆེན་བཅུ་གཉིས་པོ་རེ་རེའི་མཚམས་སུ་ལྔ་བཅུ་རྩ་དྲུག་དང་བཞི་ཆ། འཕོ་ཆུང་རེའི་མཚམས་སུ་བཅུ་གཅིག་དང་བཞི་ཆ་རེ་ཡོད་དེ་མདོར་ན་དབུགས་གཅིག་གི་སོ་གཉིས་ཆ་ཡིན་ནོ། །དེའི་ཡང་ཕྱེད་ནི་ཕྱིར་རྒྱུ་ལ་ཕྱེད་ནི་ནང་དུ་རྒྱུ་ཞིང་ཕྱི་འཇིག་རྟེན་ཁམས་སུ་གཟའ་རྣམས་རྐང་པའི་རླུང་གིས་འཕེལ་འགྲིབ་ལས་དུས་ཀྱི་རིམ་པ་འཇོག་པ་ལྟར་འདི་ནི་ནང་དུ་གཟའ་རྣམས་ཀྱི་རྐང་པ་ཡིན་པས་ནང་གི་དུས་འཁོར་ཞེས་བྱ། ཕྱིར་འགྲོ་འཕེལ་ན་དུས་སུ་འཆི་བའི་འཆི་ལྟས་དང་ནང་དུ་ཟིན་ན་འཆི་མེད་འགྲུབ་བོ། །ལོ་བརྒྱའི་ཡེ་རླུང་ཐམས་ཅད་བསྡོམས་ན་ལོ་གསུམ་ཕྱོགས་གསུམ་ཡིན་ལ་ལས་རླུང་ཇི་སྙེད་པ་ཡེ་རླུང་དུ་གྱུར་ན་སངས་རྒྱས་འཐོབ་པའི་ཕྱིར་ལོ་གསུམ་ཕྱོགས་གསུམ་གྱིས་རྡོ་རྗེ་འཆང་འགྲུབ་པར་གསུངས་པའང་དེའི་དོན་ཡིན་ནོ། །རླུང་དེ་དག་གི་ཁ་དོག་</span><span class="front-title">དང་ཡོན་ཏན་དང་སྟོབས་དང་བྱེད་ལས་འཇུག་སྒོ་བཟུང་ཐབས་སྐྱོན་ཡོན་དང་བཅས་པ་ནི་ཟབ་མོ་ནང་དོན་སོགས་ལས་ཤེས་པར་བྱའོ། །</span></p>
			<p class="tibetan-regular-indented"><span class="front-title">མདོར་ན་འཁོར་འདས་ཐམས་ཅད་རླུང་གི་རང་བཞིན་དུ་གསུངས་ཤིང༌། དེའང་བསྡུ་ན་ལས་དང་ཡེ་ཤེས་ཀྱི་རླུང་གཉིས། དེའི་དང་པོ་རྣམ་པར་རྟོག་པ་དང་དབྱེར་མེད་པའི་རླུང་ལ་གཉིས་ཏེ། དང་པོ་སྤང་བྱ་ནི། ཀུན་གཞི་ལ་གནས་ནས་བདག་ཏུ་རྟོག་པ་ནི་གཏི་མུག་གི་རླུང༌། ཡེ་ཤེས་ཀྱི་སྣང་ཆ་འོད་ལྔ་ལ་རང་སྣང་དུ་མི་ཤེས་པར་གཞན་དུ་རྟོག་ཅིང་སྲེད་པ་འཕེལ་བ་ནི་འདོད་ཆགས་ཀྱི་རླུང༌། དེ་ལ་བརྟེན་ནས་ཡུལ་ལ་བླང་དོར་གྱིས་དཔྱོད་ཅིང་དམ་དུ་འཛིན་པ་ནི་ཞེ་སྡང་གི་རླུང་སྟེ། དེ་ལྟར་དུག་གསུམ་གྱི་རང་བཞིན་མ་རིག་པའི་དབང་གིས་འཁོར་བ་འགྲུབ་པ་དང༌། གཉིས་པ་དེའི་རྒྱུན་གཅོད་པར་བྱེད་པའི་གཉེན་པོ་ཡང་དག་པའི་རྟོག་པ་བདག་མེད་པར་</span><span class="front-title">ལྟ་བ་སོགས་ལའང་ལས་ཀྱི་རླུང་ཞེས་བརྗོད་ལ། མདོར་ན་ལས་ཀྱི་རླུང་ཞེས་བྱ་བ་ནི་རྟོག་པ་ཡིན་ཏེ་གཡོ་བ་དང་ཕྲ་བ་དང་གཞན་ནས་གཞན་དུ་སྤྱོད་པར་བྱེད་པའི་ཕྱིར་རོ། །སེམས་ཀྱི་རང་བཞིན་བདེ་གསལ་མི་རྟོག་པ་ནི་ཡེ་ཤེས་ཀྱི་རླུང་ཆེན་པོ་སྟེ་དེ་རང་རིག་པ་ན་ལས་རླུང་གི་གཡོ་བ་མཐའ་དག་ཞི་བར་འགྱུར་རོ། །</span></p>
			<p id="_idParaDest-469" class="tibetan-sabche1"><span class="tibetan-sabche">བཞི་པ་ཐིག་ལེ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དཔྱིད་ཐིག་དྭངས་མ་བཅུ་གཉིས་སྙིགས་ཉེར་བཞི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐིམ་དང་ལོངས་སྤྱོད་བདག་པོའི་ཚུལ་གྱིས་འབབ། །</span></p>
			<p class="tibetan-commentary-non-indent"><span class="front-title">ཐིག་ལེའི་དོན་ཏི་ལ་ཀ་ཞེས་བདེ་བ་ཆེན་པོའི་སྙིང་པོའམ་ས་བོན་དུ་གྱུར་པ་ཡིན་ལ། དེའང་ཐོག་མ་མེད་པའི་དུས་ནས་གཞོམ་དུ་མེད་པར་གནས་པའི་རང་སེམས་སྐུ་གསུམ་གྱི་བདག་ཉིད་ནི་རྩ་བ་སྤྲོས་བྲལ་གྱི་ཐིག་ལེ། སེམས་དཀར་དམར་རླུང་</span><span class="front-title">གསུམ་གྱིས་དཀྲུགས་པས་གཟུང་འཛིན་གཉིས་ཀྱི་འཁྲུལ་བ་ཤར་བ་ནི་འཁྲུལ་བ་མ་རིག་པའི་ཐིག་ལེ། ཀུན་བརྟགས་མིང་བཞི་ལས་བསྒྱུར་བ་བཏགས་པ་སྔགས་ཀྱི་ཐིག་ལེ། གཞན་དབང་གི་གཉེན་པོར་རླུང་འཆིང་བ་རླུང་གི་ཐིག་ལེ་དང༌། ཁམས་དཀར་དམར་དེ་འཆིང་བྱེད་ཀྱི་ཐབས་དང་བཅས་པ་ལ་རྫས་ཀྱི་ཐིག་ལེ་ཞེས་དཔལ་རང་བྱུང་ཞབས་ཀྱིས་བསྡུ་བར་མཛད་ཅིང༌། འཆད་ཚུལ་གཞན་ལས་ཀུན་རྫོབ་བརྡར་བཏགས་དང༌། དོན་དམ་ཡེ་ཤེས་ཀྱི་ཐིག་ལེ་གཉིས་སུ་བཤད་པ་ལས། འདིར་ཀུན་རྫོབ་བརྡར་བཏགས་སམ། རྫས་ཀྱི་ཐིག་ལེ་འཆད་པར་བྱ་བ་སྟེ། དེའང་རྩ་རྣམས་ཀྱི་གནས་སུ་དྭངས་སྙིགས་ཀྱི་ཐིག་ལེ་སུམ་ཅུ་རྩ་དྲུག་ནི་རླུང་གིས་དབང་བྱེད་པའི་ནོར་ལྟ་བུར་གནས་ཤིང་དེ་ལ་བརྟེན་པ་རྫས་ཀྱི་ཐིག་ལེའི་དྭངས་མ་དཀར་ཆ་ནི་དབུ་མའི་ཡར་སྣར་ཧཾ་གི་རང་བཞིན་དུ་གནས་པ་སྟེ། ནམ་མཁའ་དང་མཉམ་</span><span class="front-title">པའི་རྒྱུད་ལས། </span><span class="tibetan-external-citations">མི་ཤིགས་ཧཾ་གི་དབྱིབས་འདྲ་སྟེ། །ནོར་བུ་ཀུནྡའི་མདོག་ལྟ་བུ། །དཀར་ལ་འཚེར་དང་གཟི་མདངས་སྣུམ།</span><span class="front-title"> །ཞེས་གསུངས་པ་བཞིན་ནོ། །དམར་ཆའི་དྭངས་མ་ནི་ལྟེ་འོག་རྩ་གསུམ་འདུས་པའི་མདོར་ཨ་ཐུང་གི་རྣམ་པས་གནས་ཏེ། སྡོམ་འབྱུང་ལས། </span><span class="tibetan-external-citations">རྒོད་མའི་མེ་འདྲའི་ངོ་བོ་ཉིད།</span><span class="front-title"> །ཅེས་གསུངས་སོ། །དེ་དག་གི་མིང་དུ་དཔྱིད་དང་ཐིག་ལེ་ཞེས་བཤད་དེ། ནག་པོ་པས། </span><span class="tibetan-external-citations">གཞོམ་མེད་ཧཾ་སྟེ་ས་བོན་ནི། །བ་མོ་ལྟ་བུར་འཛག་པ་ཉིད། །ལུས་ཅན་རྣམས་ཀྱི་སྙིང་དགའ་བ། །དཔྱིད་ཅེས་བྱ་བར་རྣམ་པར་བཤད། །མེ་ནི་ཆེན་པོའི་གཟུགས་ཀྱིས་ནི། །ཕག་མོ་ཐིག་ལེ་རུ་ནི་བརྗོད། །ལས་ཀྱི་རླུང་གིས་བསྐུལ་པ་ཡིས། །ལྟེ་བའི་དཀྱིལ་འཁོར་དུ་ནི་འབར། །དཔྱིད་ཐོབ་པས་ནི་མཉེས་གྱུར་ན། །སྙོམས་པར་འཇུག་པ་རྣམ་པར་གནས། །འདི་ནི་ཧེ་རུ་ཀ་དཔལ་དཔའ། །དཔྱིད་ཀྱི་ཐིག་ལེར་བརྗོད་པ་སྟེ།</span><span class="front-title"> །ཞེས་གསུངས་སོ། །</span><span class="front-title">དཀར་དམར་དེ་གཉིས་ཀྱི་བར་དུ་ཀུན་གཞི་སྲོག་ཆེན་པོའི་རླུང་དང་བཅས་པ་བརྟེན་པའི་ཕྱིར། ཕྱི་རོལ་གྱི་གནས་ཉེ་བར་མཚོན་ན་བྱང་ཆུབ་ཀྱི་སྙིང་པོ་རྡོ་རྗེ་གདན་གྱི་ངོ་བོ་ཡིན་ནོ། །མདོར་ན་དཀར་ཆ་ལས་བདེ་བ་འཇོ་བས་དཔྱིད་དང་དམར་ཆ་ལ་བདེ་བ་བརྟན་པས་ཐིག་ལེར་བཤད་ཅིང་བྱང་ཆུབ་མངོན་དུ་བྱེད་པའི་གནས་སུ་གྱུར་པས་རྡོ་རྗེའི་གདན་དུ་འཇོག་པའོ། །དྭངས་མ་དེ་དག་ལ་བརྟེན་པའི་སྙིགས་མའི་ཁམས་ཆ་མཐུན་ལའང་དྭངས་སྙིགས་གཉིས་ཡོད་པའི་དྭངས་མས་ལུས་ཀྱི་སྟོབས་དང་གཟི་མདངས་བསྐྱེད་ལ། སྙིགས་མ་ནི་དབང་པོའི་སྒོ་སོགས་ནས་འཛག་པར་བྱེད་དོ། །དེ་དག་ཀྱང་ཁ་ཟས་ནང་གི་སྦྱིན་སྲེག་གི་དྭངས་མའི་དྭངས་མ་བདུན་གྱི་མཐར་ཁུ་བའི་ཁམས་སུ་འགྱུར་བས་སྐྱེ་བ་བདུན་པ་ཞེས་བཤད་དོ། །དེ་ལས་འཕྲོས་པའི་ཐིག་ལེ་ཤིན་ཏུ་མང་ཡང༌། གཙོ་བོར་དྭངས་མ་བཅུ་གཉིས་དང༌། སྙིགས་མ་ཉེར་བཞི་སྟེ་སུམ་ཅུ་རྩ་དྲུག་ཏུ་ཡོད་ཅིང༌། དེ་ལ་དྭངས་མའི་ཁམས་བཅུ་གཉིས་ནི། ཡན་ལག་གི་</span><span class="front-title">རླུང་ལྔ་དང་འབྲེལ་བའི་ཐིག་ལེ་ལྔ། རྩ་བའི་རླུང་ལྔ་དང་འབྲེལ་བའི་ཐིག་ལེ་ལྔ། སྟེང་དུ་ཟླ་ཉི་སྒྲ་གཅན་གྱི་རླུང་གསུམ་ལ་བརྟེན་པའི་ཐིག་ལེ་གསུམ་ནི་སྲོག་ཉི་མའི་ཆོས་ཅན་ཡིན་པས་ཉི་མའི་ཐིག་ལེ་གཅིག་ཏུ་བྱས། འོག་ཏུ་བཤང་གཅི་ཁུ་བའི་རྩ་གསུམ་ལ་བརྟེན་པའི་ཐིག་ལེ་གསུམ་ནི་ཐུར་སེལ་ཟླ་བའི་ཆོས་ཅན་ཡིན་པས་ཟླ་བའི་ཐིག་ལེ་གཅིག་ཏུ་བྱས་པས་དྭངས་མ་བཅུ་གཉིས་སོ། །སྙིགས་མ་ཉེར་བཞིའི་རྟེན་ནི་ས་འོག་སྤྱོད་སྐུའི་གནས་བརྒྱད་ས་སྤྱོད་གསུང་གི་གནས་བརྒྱད་མཁའ་སྤྱོད་ཐུགས་ཀྱི་གནས་བརྒྱད་ཡོད་པའི་བྱེ་བྲག་གིས་རྩའི་གཙོ་མོ་ཉི་ཤུ་རྩ་བཞི་ལ། ཐིག་ལེ་དང་མཁའ་འགྲོ་མ་རྒྱུན་དུ་གནས་པ་དང་རེས་འགའ་གནས་པ་ལ་སོགས་པའི་བྱེ་བྲག་ལ་བརྟེན་ནས། ཕྱི་ནང་གི་གནས་དང་ཉེ་བའི་གནས་གཉིས་ལ་ནང་གསེས་བཞི་བཞིར་དབྱེ་བའི་ཡུལ་བརྒྱད་ནི་ཐུགས་ཀྱི་འཁོར་ལོ། ཞིང་དང་ཉེ་བའི་ཞིང༌། </span><span class="front-title">ཚནྡྷོ་དང་ཉེ་བའི་ཚནྡྷོ་བཞི་ལ་གཉིས་རེར་ཡོད་པའི་ཡུལ་བརྒྱད་ནི་གསུང་གི་འཁོར་ལོ། འདུ་བ་དང་ཉེ་བའི་འདུ་བ། དུར་ཁྲོད་དང་ཉེ་བའི་དུར་ཁྲོད་བཞི་ལ་གཉིས་རེར་དབྱེ་བའི་ཡུལ་བརྒྱད་ནི་སྐུའི་འཁོར་ལོ་སྟེ་ནང་དུ་དཀར་ཆ་འབབ་ཅིང་ཕྱི་རོལ་དུ་མཁའ་འགྲོ་རྣམས་འདུ་བའོ། །དེ་ལྟར་རྩ་ཆེན་ཉེར་བཞིར་འབབ་པའི་ཁམས་ཉི་ཤུ་རྩ་བཞི་པོ་རེ་རེ་ལ་ཐིམ་ལོངས་སྤྱོད་བདག་པོ་གསུམ་གསུམ་དུ་ཕྱེ་བས་བདུན་ཅུ་རྩ་གཉིས་སུ་འགྱུར་ལ། དེའང་ཐིམ་པ་ནི་བྱ་བ་ཡོངས་སུ་རྫོགས་ནས་སྙིགས་མར་གྱུར་པ་འདས་པའི་ཆ། ལོངས་སྤྱོད་པ་ནི་ཁམས་ཀྱི་དྭངས་མ་ལས་བྱེད་བཞིན་པ་གཙོ་བོར་དཀར་ཆ་ད་ལྟ་བ། སྐྱེད་པར་བྱེད་པའི་བདག་པོ་ནི་དྭངས་སྙིགས་གཉིས་ཀའི་རྩ་བ་སྟེ་རྒྱུ་ཡིན་པས་རླུང་ཁྲག་འདྲེས་པ་མ་འོངས་པའི་ཆ་ཡིན་ནོ། །ཁམས་ཉེར་བཞི་པོ་རེ་རེ་ཡང་སྟོང་ཕྲག་གསུམ་གསུམ་ཕྱེ་བ་བདུན་ཁྲི་ཉིས་སྟོང་ནི། ཐིམ་པ་རླུང་</span><span class="front-title">གཙོ་བོར་གྱུར་པ་སྟོང་ཕྲག་ཉེར་བཞི་དང་ལོངས་སྤྱོད་པ་དཀར་ཆ་གཙོ་བོར་གྱུར་པ་སྟོང་ཕྲག་ཉེར་བཞི། བདག་པོ་དམར་ཆ་གཙོ་བོར་གྱུར་པ་སྟོང་ཕྲག་ཉེར་བཞི་སྟེ་ཟླ་ཉི་སྒྲ་གཅན་གྱི་ཁམས་གསུམ་གྱི་བདག་ཉིད་ཡིན་ལ། དེ་ནི་ལུས་ཀྱི་བ་སྤུའི་མཐར་ཐུག་པའི་རྩ་གནས་ཀུན་ཏུ་ཁྱབ་པར་འབབ་བོ། །ཁམས་ཀྱི་དྭངས་མའི་གཙོ་བོ་བྱང་ཆུབ་ཀྱི་སེམས་བཅུ་དྲུག་ཕྱེད་ཕྱེད་དུ་འབབ་པ་དང༌། ཆོས་ཀྱི་བདག་ཉིད་ཀྱི་འཕོ་བ། དེ་ཉིད་འཆིང་བྱེད་ཀྱི་ཐབས་སོགས་ནི་མ་སྤྲོས་སོ། །</span></p>
			<p id="_idParaDest-470" class="tibetan-sabche1"><span class="tibetan-sabche">ལྔ་པ་གནས་སྐབས་བཞི་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གཉིད་འཐུག་རྨི་ལམ་ཐ་མལ་སྙོམས་འཇུག་གི། །</span></p>
			<p class="tibetan-root-text_tibetan-root-text-last-line"><span class="tibetan-root-text">གནས་སྐབས་བཞི་ལྡན་ཉེ་བར་ལེན་པའི་རྒྱུ། །</span></p>
			<p class="tibetan-commentary-non-indent"><span class="front-title">དེ་ལྟར་རྩ་རླུང་ཐིག་ལེ་རྫོགས་པས་གནས་སྐབས་བཞི་འབྱུང་སྟེ། དེ་གསུམ་གྱི་རང་ངོ་མ་ཤེས་ཤིང་གཟུང་འཛིན་དུ་ཞེན་པའི་དབང་ལས་ཚོགས་དྲུག་མི་གསལ་བར་ཀུན་གཞི་ལ་བསྡུས་པ་གཉིད་འཐུག་པོའི་གནས་སྐབས་དང༌། དེ་ལས་ཡིད་འདུ་བྱེད་པ་དང་བཅས་ཏེ་ལངས་པ་རྨི་ལམ་གྱི་གནས་སྐབས་དང༌། དེ་ལས་འཇུག་པའི་ཤེས་པ་གཟུང་འཛིན་གྱི་རྣམ་པར་ལངས་པས་ཚོགས་དྲུག་ཡུལ་ལ་འཇུག་པ་ཐ་མལ་གྱི་དུས་དང༌། དེ་ལས་འཕོ་བའི་བག་ཆགས་ཉམས་སུ་མྱོང་བ་སྙོམས་འཇུག་གི་གནས་སྐབས་ཏེ་གནས་སྐབས་བཞི་པོ་དེ་དག་རང་རང་གི་སྐབས་སུ་གཙོ་བོར་གྱུར་པའི་རྣམ་པར་ཤེས་པ་དང་འབྲེལ་ལ་རྣམ་པར་ཤེས་པ་དེ་རྣམས་ཀྱི་རང་གི་ངོ་བོ་ཡེ་ཤེས་ལྔའི་རང་བཞིན་དུ་གནས་པས། དེ་དག་གི་གནས་ཚུལ་ཕྱིན་ཅི་མ་ལོག་པར་ཤེས་ནས་གནས་སྐབས་བཞིའི་འཁྲུལ་བ་མཐའ་དག་ལམ་དུ་བསླང་དགོས་ཏེ། </span><span class="front-title">དེའང་འཁོར་ལོ་བཞིར་ལུས་ངག་སེམས་ཡེ་ཤེས་ཀྱི་ཐིག་ལེ་གནས་སྐབས་བཞིའི་འཁྲུལ་བ་སྐྱེད་བྱེད་དུ་ཡོད་པ་ལ་ནད་གང་དུ་ཡོད་པའི་སར་སྨན་གྱི་ནུས་པ་འཇུག་པ་བཞིན་སྨིན་བྱེད་ཀྱི་དབང་བཞི་དང་རྫོགས་རིམ་གཏུམ་མོ་སྒྱུ་ལུས་རྨི་ལམ་འོད་གསལ་རྣམས་ཀྱི་གནད་དུས་དང་ཡུལ་དེ་དག་ཏུ་འཆིང་དགོས་སོ། །དེས་ན་གནས་སྐབས་བཞི་པོ་ནི་དག་པ་དང་མ་དག་པའི་ཉེ་བར་ལེན་པའི་རྒྱུར་ཡང་གསུངས་ལ། འདི་དག་གི་སྦྱང་གཞི་དབྱིངས། སྦྱང་བྱ་དྲི་མ། སྦྱོང་བྱེད་ཕྱག་རྒྱ་བཞི། ཇི་ལྟར་སྦྱང་བའི་རིམ་པ། སྦྱངས་འབྲས་སྐུ་དང་ཡེ་ཤེས་རྣམས་སྦྱོར་བའི་ཚུལ་ནི་ཟབ་མོ་ནང་དོན་ལས་ཤེས་པར་བྱའོ། །</span></p>
			<p id="_idParaDest-471" class="tibetan-sabche1"><span class="tibetan-sabche">གཉིས་པ་རྟེན་གཉུག་མའི་ལུས་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་དག་དྭངས་མ་རྡུལ་གྱི་ཆོས་ལས་འདས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་རྫོབ་བྱང་སེམས་ལས་སྣང་ཡེ་ཤེས་ཀྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">ངོ་བོ་མི་འགྱུར་བདེ་རྟེན་གཉུག་མའི་ལུས། །</span></p>
			<p class="tibetan-commentary-non-indent"><span class="front-title">རྡོ་རྗེའི་ལུས་རྩ་རླུང་ཐིག་ལེ་དེ་དག་གི་དྭངས་མ་རྡུལ་ཕྲ་རབ་ཀྱི་ཆོས་ཉིད་ལས་འདས་ཤིང༌། རྒྱུད་དུ་ཁུ་བའི་སྒྲས་ཀུན་རྫོབ་བྱང་སེམས་ལས་གྲུབ་ཅིང་སྣང་བ། ཡེ་ཤེས་ཀྱི་ངོ་བོར་གྱུར་ཅིང་མཆོག་ཏུ་མི་འགྱུར་བའི་བདེ་བའི་རྟེན་ཉིད་ནི་གཉུག་མའི་ལུས་ཞེས་བྱ་བ་སྟེ། བརྟག་གཉིས་ལས། </span><span class="tibetan-external-citations">བཙུན་མོའི་བྷ་ག་བདེ་ཆེན་དུ། །སྟོན་པ་སུམ་ཅུ་སོ་གཉིས་མཚན། །གཙོ་བོ་དཔེ་བྱད་བརྒྱད་ཅུར་ལྡན། །ཁུ་བ་ཞེས་བྱའི་རྣམ་པར་གནས། །དེ་མེད་པས་ནི་བདེ་མེད་འགྱུར། །ནུས་པ་མེད་ཕྱིར་ལྟོས་དང་བཅས། །ལྷ་ཡི་རྣལ་འབྱོར་ལས་བདེ་བ། །དེ་ཉིད་སངས་རྒྱས་དངོས་པོ་མིན། །དེ་ཉིད་དངོས་</span><span class="tibetan-external-citations">མེད་ཚུལ་ཡང་མིན། །ཞལ་ཕྱག་རྣམ་པའི་གཟུགས་ཅན་ཉིད། །མཆོག་ཏུ་མི་འགྱུར་བདེ་བའི་གཟུགས། །དེ་ཕྱིར་འགྲོ་ཀུན་ལྷན་ཅིག་སྐྱེས།</span><span class="front-title"> །ཞེས་གསུངས་སོ། །</span></p>
			<p id="_idParaDest-472" class="tibetan-sabche1"><span class="tibetan-sabche">གསུམ་པ་དེ་དག་མཚོན་བྱེད་ཨེ་ཝྃ་སོགས་བཤད་པ་ལ་གཉིས། ཨེ་ཝྃ་ཟུང་འཇུག་དང་སྦྱར་བ། རྣམ་བཅུ་དབང་ལྡན་དང་སྦྱར་བའོ། །དང་པོ་༼ཨེ་ཝྃ་ཟུང་འཇུག་དང་སྦྱར་བ་༽ལ་གཉིས། མཚོན་བྱེད་དང༌། མཚོན་བྱའོ། །དང་པོ་༼མཚོན་བྱེད་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་ཉིད་མཚོན་བྱེད་སྟོང་ཆེན་ཡི་གེ་ལྔ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐིག་སྟོང་ཡིག་དྲུག་ཟུང་འཇུག་ཨེ་ཝྃ་དབྱིབས། །</span></p>
			<p class="tibetan-commentary-non-indent"><span class="front-title">རྒྱུའི་རྒྱུད་དེ་མཚོན་པར་བྱེད་པ་ལ་རྒྱུད་རྣམས་ནས་ཨེ་ཝྃ་གྱི་སྒྲས་བསྟན་པར་མཛད་དེ། འདིས་ནི་རྒྱུ་རྒྱུད་ཙམ་དུ་མ་ཟད་ལམ་དང་འབྲས་བུ་གཉིས་ཆོས་ཟུང་འཇུག་ཐམས་ཅད་བསྡུས་པ་ཡིན་ནོ། །དེའང་རྒྱུད་ཀྱི་རྒྱལ་པོ་འཇམ་དཔལ་སྒྱུ་འཕྲུལ་དྲ་བ་ལས། </span><span class="tibetan-external-citations">སྟོང་པ་ཆེན་པོ་ཡི་གེ་ལྔ། །ཐིག་ལེ་སྟོང་པ་ཡི་གེ་དྲུག</span><span class="front-title"> །ཅེས་གསུངས་པ་དེ་གཉིས་ཟུང་འཇུག་ཨེ་ཝྃ་གྱི་དབྱིབས་སུ་གྲུབ་པ་མཚོན་བྱེད་རྟགས་ཀྱི་སྒྲ་སྒྲུབ་འགྲེལ་ཆེན་དྲི་མེད་འོད་ལས་གསུངས་པ་མདོ་ཙམ་བརྗོད་ན། </span><span class="tibetan-sabche">ཝྃ་བཤད་པ་དང༌། ཨེ་བཤད་པ་གཉིས། དང་པོ་ཝྃ་</span><span class="front-title">ཡིག་སྟོང་པ་ཆེན་པོ་འགྱུར་མེད་ལྔའི་བདག་ཉིད་དེ། དེའང་སྟོང་ཆེན་འགྱུར་མེད་དང་པོ་ནི། ཕུང་པོ་དྲུག་ལས་ཡེ་ཤེས་ཀྱི་ཕུང་པོ་དང༌། རྣམ་པར་ཤེས་པའི་ཕུང་པོ། ཁམས་དྲུག་ལས་ཡེ་ཤེས་ཀྱི་ཁམས་དང་ནམ་མཁའི་</span><span class="front-title">ཁམས། དབང་པོ་དྲུག་ལས་ཡིད་ཀྱི་དབང་པོ་དང་རྣ་བའི་དབང་པོ། ཡུལ་དྲུག་ལས་ཆོས་དང་སྒྲ །ལས་དབང་དྲུག་ལས་མཆོག་གི་དབང་པོ་དང་བྷ་གའི་དབང་པོ། ལས་དབང་གི་བྱ་བ་དྲུག་ལས་དྲི་ཆུ་འཛག་པ་དང་ཁུ་བ་འཕོ་བ་རྣམས་གཞན། དབུས་སུ་ཨ་ཡིག་གྲི་གུག་གི་རྣམ་པ་བརྗོད་དུ་མེད་པའི་རི་མོས་མཚོན་པ་ཆོས་དབྱིངས་ཡེ་ཤེས་ཀྱི་བདག་ཉིད་ཅན་ནོ། །སྟོང་ཆེན་འགྱུར་མེད་གཉིས་པ་ནི་འདུ་བྱེད་ཀྱི་ཕུང་པོ། རླུང་ཁམས། སྣའི་དབང་པོ། ཡུལ་དྲི། ལས་དབང་ངགལས་དབང་གི་བྱ་བ་སྨྲ་བརྗོད་རྣམས་གཞན། ཤར་དུ་ཨི་ཡིག་དབྱུག་པའི་རི་མོ་བྱ་བ་གྲུབ་པའི་ཡེ་ཤེས་ཀྱི་བདག་ཉིད་དོ། །སྟོང་ཆེན་འགྱུར་མེད་གསུམ་པ་ནི་ཚོར་ཕུང༌། མེ་ཁམས། ལྕེ་དབང༌། ཡུལ་རོ། ལས་དབང་ལག་པ། ལས་དབང་གི་བྱ་བ་ལེན་པ་རྣམས་གཞན། ལྷོར་</span><span class="tibetan-commentary"></span><span class="front-title">་ཡིག་ཚེག་དྲག་གི་རི་མོ་མཉམ་ཉིད་ཡེ་ཤེས་ཀྱི་བདག་ཉིད་དོ། །སྟོང་ཆེན་</span><span class="front-title">འགྱུར་མེད་བཞི་པ་ནི་འདུ་ཤེས་ཀྱི་ཕུང་པོ། ཆུ་ཁམས། མིག་དབང༌། ཡུལ་གཟུགས། ལས་དབང་རྐང་པ། ལས་དབང་གི་བྱ་བ་འགྲོ་བ་རྣམས་གཞན། བྱང་དུ་ཨུ་ཡིག་ཐིག་ལེའི་རི་མོ་སོར་རྟོག་ཡེ་ཤེས་ཀྱི་བདག་ཉིད་དོ། །སྟོང་ཆེན་འགྱུར་མེད་ལྔ་པ་ནི་གཟུགས་ཀྱི་ཕུང་པོ། ས་ཁམས། ལུས་དབང༌། ཡུལ་རེག་བྱ། ལས་དབང་བཤང་ལམ། ལས་དབང་གི་བྱ་བ་བཤང་བ་འདོར་བ་རྣམས་གཞན། ནུབ་ཏུ་</span><span class="tibetan-commentary"></span><span class="front-title">་ཡིག་ཐོད་པའི་རི་མོ་མེ་ལོང་ཡེ་ཤེས་ཀྱི་བདག་ཉིད་ཅན་ནོ། །དེ་ལྟར་དབྱངས་གསལ་གང་དུའང་བརྗོད་དུ་མེད་པའི་རི་མོ་ལྔ་བསྡུས་ཏེ། གྲི་གུག་གི་རི་མོས་ལྟེ་བ། ཐོད་པས་མགོ །དབྱུག་པས་སུག་པོ། ཚེག་དྲག་གིས་ཟླ་ཚེས། ཐིག་ལེས་ཟླ་ཚེས་ཀྱི་སྟེང་དུ་ཐིག་ལེ་ནཱ་ད་དང་བཅས་པའི་གཟུགས་སུ་བསྒྲུབས་པ་ལས་ལུས་བསམ་གྱི་ངེས་པས་གསལ་བྱེད་ཀྱི་ལུས་ཅན་ཝྃ་ཡིག་རྩ་བའི་དབྱངས་ལ་ཨི་</span><span class="tibetan-commentary"></span><span class="front-title">་ཨུ་</span><span class="tibetan-commentary"></span><span class="front-title">འི་བདག་</span><span class="front-title">ཉིད་ཅན་དུ་རྫོགས་པ་བཞིན་དུ། ཕུང་སོགས་སོ་དྲུག་པོ་དེ་རྣམས་གཞན་ཡེ་ཤེས་ལྔའི་བདག་ཉིད་ཝྃ་ཡིག་གིས་མཚོན་པའི་དོན་གཞོམ་དུ་མེད་པའི་བདག་ཉིད་ཅན་གྱི་རྡོ་རྗེ་འཛིན་པ་བདེ་བ་ཆེན་པོ་བསྟན་པ་ཡིན་ནོ། །དེ་ལྟ་བུའི་སྟོང་ཆེན་འགྱུར་མེད་ལྔ་པོ་དེ་ལ་ནམ་མཁའ་ས་ཆུ་མེ་རླུང་གི་དཀྱིལ་འཁོར་ལྔ། ནམ་མཁའ་ཟླ་ཉི་སྒྲ་གཅན་དུས་མེ་ལྔ། གཟུགས་སོགས་ཕུང་པོ་ལྔ། ནང་ལ་ལུས་ཀྱི་དབུས་མདུན་རྒྱབ་གཡས་གཡོན་ལྔ། རྒྱུ་རྒྱུད་གནས་སྐབས་བཞི་དང་ལྔ། རྩ་འཁོར་ལོ་ལྔ། རྩ་བ་དང་ཡན་ལག་གི་རླུང་ལྔ་ལྔ། ལུས་ཀྱི་ཡན་ལག་ལྔ། གཞན་ལ་དཀྱིལ་འཁོར་གྱི་དབུས་དང་ཕྱོགས་མདོག་ལྔ། རྩིག་པ་ལྔ། མངོན་བྱང་ལྔ། དེ་བཞིན་གཤེགས་པ་ལྔ། ལུས་བསམ་གྱིས་ཕྱེ་བའི་ཉིན་རྟགས་ལྔ་དང་མཚན་རྟགས་ལྔ། འབྲས་བུ་ཡེ་ཤེས་ལྔ་རྣམས་མཚོན་ནོ། །</span></p>
			<p class="tibetan-regular-indented"><span class="tibetan-sabche">གཉིས་པ་ཨེ་</span><span class="front-title">ཡིག་ཐིག་ལེ་སྟོང་པ་འགྱུར་མེད་དྲུག་གི་བདག་ཉིད་བཤད་པ་ནི། སྟོང་ཆེན་ལྔ་པོ་དེ་དག་ལ་རྫས་ཀྱི་ངོས་ནས་དབྱེ་བ་མེད་ཀྱང་དེ་དག་གི་སྣང་ཆ་སྒྲིབ་པ་མེད་པ་རྣམ་ཀུན་མཆོག་ལྡན་གྱི་སྟོང་པ་ཉིད་ཀྱི་ཆ་ནས་བཞག་སྟེ། དེའང་ཇི་ལྟ་བུ་</span><span class="front-title">ཞེ་ན། ཐིག་ལེ་སྟོང་པ་དང་པོ་ནི་ཕུང་པོ་དྲུག་ལས་རྣམ་ཤེས་ཀྱི་ཕུང་པོ། ཁམས་དྲུག་ལས་ནམ་མཁའི་ཁམས། དབང་པོ་དྲུག་ལས་རྣ་བའི་དབང་པོ། ཡུལ་དྲུག་ལས་སྒྲ། ལས་དབང་དྲུག་ལས་བྷ་གའི་དབང་པོ། ལས་དབང་གི་བྱ་བ་དྲུག་ལས་ཁུ་བ་འཕོ་བ་རྣམས་སྒྲིབ་པ་མེད་པ་རྣམ་ཀུན་མཆོག་ལྡན་གྱི་སྟོང་པ་ཉིད་ཀྱི་ཆ། ཀ་སྡེའི་བདག་ཉིད་བརྗོད་དུ་མེད་པའི་རི་མོས་མཚོན་པ་དབུས་ཀྱི་གྲི་གུག་གི་སྟེང་དུའོ། །དེ་བཞིན་དུ་ཐིག་སྟོང་གཉིས་པ་ནི་འདུ་བྱེད་ཀྱི་ཕུང་པོ། རླུང་ཁམས། སྣའི་དབང་པོ། ཡུལ་དྲི། ལས་དབང་ངགདེའི་བྱ་བ་སྨྲ་བརྗོད་རྣམས་སྒྲིབ་མེད་ཀྱི་ཆ། ཙ་སྡེའི་རི་མོ་ཤར་གྱི་དབྱུག་པའི་ཤར་དུའོ། །ཐིག་སྟོང་གསུམ་པ་ཚོར་ཕུང༌། མེ་ཁམས། ལྕེ་དབང༌། ཡུལ་རོ། ལས་དབང་ལག་པ། དེའི་བྱ་བ་ལེན་པ་རྣམས་སྒྲིབ་མེད་ཀྱི་ཆ། ཊ་སྡེའི་རི་མོ་ལྷོའི་ཚེག་དྲག་གི་ལྷོ་རུའོ། །ཐིག་སྟོང་བཞི་པ་ནི་འདུ་ཤེས་ཀྱི་ཕུང་པོ། ཆུ་ཁམས། མིག་དབང་ཡུལ་གཟུགས། ལས་དབང་རྐང་པ། དེའི་བྱ་བ་འགྲོ་བ་རྣམས་སྒྲིབ་མེད་ཀྱི་ཆ། པ་སྡེའི་རི་མོ་བྱང་གི་ཐིག་ལེའི་བྱང་དུའོ། །ཐིག་སྟོང་ལྔ་པ་ནི་གཟུགས་ཕུང༌། </span><span class="front-title">ས་ཁམས། ལུས་དབང༌། ཡུལ་རེག་བྱ། ལས་དབང་བཤང་ལམ། དེའི་བྱ་བ་བཤང་བ་འདོར་བ་རྣམས་སྒྲིབ་མེད་ཀྱི་ཆ། ཏ་སྡེའི་རི་མོ་ནུབ་ཀྱི་ཐོད་པའི་ནུབ་ཏུའོ། །ཐིག་སྟོང་དྲུག་པ་ནི་ཡེ་ཤེས་ཀྱི་ཕུང་པོ། ཡེ་ཤེས་ཀྱི་ཁམས། ཡིད་དབང༌། ཡུལ་ཆོས། ལས་དབང་མཆོག་གི་དབང་པོ་དང༌། དེའི་བྱ་བ་དྲི་ཆུ་འཛག་པ་རྣམས་སྒྲིབ་མེད་ཀྱི་ཆ། པ་སྡེའི་བདག་ཉིད་བརྗོད་དུ་མེད་པའི་རི་མོས་མཚོན་པ་དབུས་ཀྱི་གྲི་གུག་གི་རྣམ་པའི་འོག་ཏུའོ། །</span></p>
			<p class="tibetan-regular-indented"><span class="front-title">དེ་ལྟར་ཐིག་སྟོང་འགྱུར་མེད་དྲུག་མཚོན་པར་བྱེད་པ་བརྗོད་དུ་མེད་པའི་རི་མོ་དྲུག་ལས་གཉིས་གཉིས་ཕྱི་ནང་དུ་བྲིས་པས་ལོགས་གསུམ་དང༌། སྔ་ཕྱིའི་རྩེ་མོ་གཡས་གཡོན་རེག་པ་ཟུར་གསུམ་པའི་རྣམ་པར་བྲིས་པས་ཝྃ་ཡིག་གི་རྟེན་དུ་གྱུར་</span><span class="front-title">པའི་ཨེ་ཡིག་ཆོས་འབྱུང་གྲུ་གསུམ་པའི་རྣམ་པ། གསལ་བྱེད་ཀྱི་ཚོགས་བཏུས་པ་ལས་ཨེ་ཡིག་གི་ལུས་སུ་རྫོགས་པ་སྟེ་ལུས་དང་བསམ་པའི་ངེས་པ་ལས་སོ། །རྡོ་རྗེ་ཕྲེང་བ་ལས། </span><span class="tibetan-external-citations">ཨེ་ཝྃ་དེ་བཞིན་གཤེགས་པའི་རྒྱ། །གཉིས་སུ་མེད་པའི་མཚོན་བྱེད་དང༌། །སྟོང་ཉིད་སྙིང་རྗེ་དབྱེར་མེད་པ། །གང་ལ་དེ་ཉིད་མངོན་པར་བརྗོད། །</span><span class="front-title">ཅེས་དང༌། སམྦུ་ཊ་ལས། </span><span class="tibetan-external-citations">ཨེ་ནི་ཤེས་རབ་ཅེས་བརྗོད་དོ། །ཝྃ་ནི་ཐབས་ཀྱི་བདག་ཉིད་དོ།</span><span class="front-title"> །ཞེས་གསུངས་པ་ལྟར་ཤེས་རབ་དང་ཐབས་ཀྱི་རང་བཞིན་ཨེ་ཝྃ་གཉིས་པོ་གདོད་མ་ནས་ཟུང་དུ་འཇུག་པའམ་འབྲེལ་བ་ཡིན་པས། ཨེ་དང་ཝྃ་དང་ཟུང་འཇུག་གསུམ་པོ་རེ་རེའང་ཕུང་སོགས་སོ་དྲུག་པོའི་རང་བཞིན་སྒྲིབ་མེད་དང་རོ་མཉམ་དང་གཅིག་འདྲེས་ཀྱི་ཆོས་གསུམ་ལྡན་ཡིན་ཀྱང༌། གཙོ་ཆེ་བའི་དབང་དུ་བྱས་ཏེ་སྒྲིབ་པ་མེད་པའི་ངོས་ནས་ཨེ་ཡིག་འགྱུར་མེད་དྲུག་དང༌། རོ་མཉམ་པའི་ངོས་ནས་ཝྃ་ཡིག་</span><span class="front-title">འགྱུར་མེད་ལྔ་དང༌། གཅིག་ཏུ་འདྲེས་པའི་ཆ་ནས་ཟུང་འཇུག་གཙོ་བོར་བཤད་ཅིང༌། ཨེ་དང་ཝྃ་དང་ཟུང་འཇུག་གསུམ་རེ་རེ་ལའང་མི་ཤིགས་པ། གཞོམ་དུ་མེད་པ། རྡོ་རྗེ་འཛིན་པ་ལ་སོགས་པའི་མིང་གིས་བསྙད་མོད། མཐར་ཐུག་པའམ་ཆེན་པོའི་སྒྲས་ཐོབ་པ་ནི་ཟུང་འཇུག་ལ་བཞག་གོ། །ཐབས་ཤེས་གཉིས་སུ་མེད་པའི་གནད་ཀྱིས་དེ་ལྟར་གསལ་བྱེད་སུམ་ཅུ་བསྡུས་པ་ལས་རྟེན་ཨེ་ཡིག་དབྱངས་ཀྱི་ལུས་སུ་རྫོགས་པ་དང༌། དབྱངས་སུམ་ཅུ་བསྡུས་པ་ལས་བརྟེན་པ་ཝྃ་ཡིག་གསལ་བྱེད་ཀྱི་ལུས་སུ་རྫོགས་ཏེ་རྟེན་བརྟེན་པ་གཉིས་གཅིག་ཏུ་སྦྱར་བ་ནི་མཚོན་བྱེད་རྟགས་ཀྱི་ཨེ་ཝྃ་ཟུང་དུ་འཇུག་པའི་རོ་མཉམ་པ་ཡིན་ནོ། །</span></p>
			<p id="_idParaDest-473" class="tibetan-sabche1"><span class="tibetan-sabche">གཉིས་པ་མཚོན་བྱ་དོན་གྱི་ཨེ་ཝྃ་དང་སྦྱར་ཏེ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མཚོན་བྱ་ཁུ་རྡུལ་ཟླ་ཉི་ཐབས་ཤེས་ཆོས། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྡོ་རྗེ་སེམས་དཔའ་རྒྱུད་རྣམས་འབྱུང་བའི་གནས། །</span></p>
			<p class="tibetan-commentary-non-indent"><span class="front-title">མཚོན་བྱེད་ཀྱི་རྟགས་དེས་མཚོན་པར་བྱ་བ་ནི། རྒྱུའི་རྒྱུད་ལ་ཁུ་རྡུལ་ལམ་ཟླ་ཉི། ལམ་ལ་ཐབས་ཤེས་ཀྱི་ཆོས། འབྲས་བུའི་དུས་སུ་རྡོ་རྗེ་དང་སེམས་དཔའ་རྣམས་མཚོན་ཞིང་དེ་དག་ཟུང་དུ་འཇུག་པས་བརྗོད་བྱ་རྗོད་བྱེད་ཀྱི་རྒྱུད་རྣམས་འབྱུང་བའི་གནས་ཡིན་ནོ། །དེའང་དུས་འཁོར་རྩ་རྒྱུད་ལས། </span><span class="tibetan-external-citations">ཨེ་ཡིག་མཁའ་ཁམས་དབུས་སུ་ནི། །སངས་རྒྱས་ཀུན་གྱི་བདེ་བ་ལེན། །ཝྃ་ཡིག་རྡོ་རྗེ་སེམས་དཔའ་ནི། །སྐུ་གསུང་ཐུགས་ཀྱི་རྣལ་འབྱོར་ལས། །ཐིག་ལེ་ཟླ་བ་ཁུ་བ་སྐུ། །རྣམ་པར་བཅད་པ་རྡུལ་ཉི་གསུང༌། །ཨ་ཡིག་མུན་ཅན་ཐུགས་རབ་བརྗོད། །མཁའ་ཁམས་ཨེ་ལ་རྣམ་པར་གནས། །སྐུ་གསུང་ཐུགས་ཀྱི་རྣལ་འབྱོར་གྱིས། །སྐུ་གསུང་ཐུགས་ཀྱི་དཀྱིལ་འཁོར་ལ། །སྐུ་གསུང་ཐུགས་དང་ཆགས་པ་ཡིས། །སྲིད་གསུམ་བདག་ཉིད་དག་ལ་</span><span class="tibetan-external-citations">གནས།</span><span class="front-title"> །ཞེས་གསུངས་པ་ལྟར་དོན་དམ་པར་བདེ་བ་ཆེན་པོ་དེ་ཉིད་ཤེར་ཕྱིན་སྟོང་པ་ཉིད་དང༌། ཤེར་ཕྱིན་ཉིད་ཀྱང་ཀུན་ཏུ་བཟང་པོ་མཆོག་ཏུ་མི་འགྱུར་བའི་ཡེ་ཤེས་ཡིན་པའི་ཕྱིར་ན་ཝྃ་ཡིག་སྟོང་ཆེན་འགྱུར་མེད་ལྔ་དང༌། ཨེ་ཡིག་ཐིག་སྟོང་འགྱུར་མེད་དྲུག་གཉིས་གདོད་མ་ནས་ཟུང་དུ་འབྲེལ་བ་དག་སྟེ། དེའང་རྩ་བའི་ཐབས་ཤེས་ཀྱི་དབང་དུ་བྱས་ན་ཝྃ་ཡིག་ཁུ་བ་ཟླ་བ་ཐབས་ཡབ་ཀྱི་ཕྱོགས་དང༌། ཨེ་ཡིག་རྡུལ་ཉི་མ་ཤེས་རབ་ཡུམ་གྱི་ཕྱོགས་སོ། །ཁམས་དྲུག་གི་དབང་དུ་བྱས་ན་ཁམས་ཀུན་འབྱུང་ཡིན་པས་ཕལ་པའི་ཚུལ་གྱིས་གཅིག་ཡོད་པར་ཀུན་འབྱུང་བ་ཡིན་ཀྱང༌། གཙོ་ཆེ་བའི་དབང་དུ་བྱས་ནས་ཆུ་རླུང་ནམ་མཁའ་གསུམ་ཐབས་ཡབ་ཀྱི་སྐུ་གསུང་ཐུགས་དང༌། ས་མེ་ཡེ་ཤེས་གསུམ་ཤེས་རབ་ཡུམ་གྱི་སྐུ་གསུང་ཐུགས་སུ་བཞག་</span><span class="front-title">གོ། །དེ་ཐབས་ཤེས་སུ་སྦྱར་ན་འཇིག་རྟེན་ཀུན་རྫོབ་ཀྱི་ཚུལ་ལ་འབྱུང་བ་དགྲ་གཤེད་ཡིན་པ་དེ་ཉིད་དོན་དམ་གྱི་ཕྱོགས་ལ་ཐབས་ཤེས་སུ་འཆར་བ་ཡིན་ཏེ། ས་རླུང་གཉིས་ཐབས་ཤེས། ཆུ་མེ་གཉིས་ཐབས་ཤེས། མཁའ་དང་ཡེ་ཤེས་གཉིས་ཐབས་ཤེས་སོ། །དེ་དག་ཀྱང་ཐུན་མོང་གི་དབང་དུ་བྱས་པ་ཡིན་ལ། རྒྱུད་འདིར་འབྱུང་བའི་ཟུང་འཇུག་གི་ལུས་བསམ་གྱི་ཐབས་ཤེས་ཀྱི་དབང་དུ་བྱས་ན། ཆུ་རླུང་ནམ་མཁའ་ལུས་ཡིན་པ་དེའི་ཚེ་ན་ས་མེ་ཡེ་ཤེས་བསམ་པ་ཡིན་པས་ཁྱབ་ཅིང༌། ས་མེ་ཡེ་ཤེས་ལུས་ཡིན་ན་ཆུ་རླུང་ནམ་མཁའ་བསམ་པ་ཡིན་པས་ཁྱབ། དེ་ལྟར་ན་འཇིག་རྟེན་ཀུན་རྫོབ་ཀྱི་ཚུལ་ཡང་ཟུང་འཇུག་གི་ཐབས་ཤེས་སུ་གནས་པ་ཡིན་ནོ། །དེས་ན་གོང་དུ་བསྟན་པ་ལྟར་ཨེ་ཝྃ་གཉིས་དོན་ལ་དབྱེར་མེད་ཡིན་ཀྱང་ཐ་སྙད་དུ་རྡོ་རྗེ་དང་སེམས་དཔའ་ཞེས་སམ། རྡོ་རྗེ་དང་རྡོ་རྗེ་འཛིན་པ་ཞེས་སམ། ཐབས་དང་</span><span class="front-title">ཤེས་རབ་ཅེས་སོགས་ཀྱི་དབྱེ་བས་ཁྱད་པར་ཡོད་ལ། དེའི་ཁྱད་པར་ཡང་སྔ་མ་ནི་ཐབས་བདེ་བ་ཆེན་པོ་མི་འགྱུར་བའི་ཡེ་ཤེས་སུ་ཕུང་སོགས་ཐམས་ཅད་རོ་གཅིག་པ་དང་དབྱེར་མེད་དུ་གྱུར་པའི་ཆ་ནས་སྟོང་ཆེན་འགྱུར་མེད་ལྔ་དང༌། ཕྱི་མ་ནི་ཤེས་རབ་རྣམ་པ་ཐམས་ཅད་སྟོང་ཉིད་དུ་ཕུང་སོགས་སྒྲིབ་བྲལ་དུ་གྱུར་པའི་ཆ་ནས་སྟོང་ཆེན་དྲུག་ཅེས་བྱ་བ་ལ་ལྔ་དང་དྲུག་ནི་སྦྱང་གཞིའི་གྲངས་ཀྱི་དབྱེ་བ་ཡིན་ལ། དེ་གཉིས་ཆར་ལ་སྟོང་པ་ཞེས་པ་ནི་ཕུང་སོགས་འཁོར་བའི་ཆོས་ཀྱི་སྒྲིབ་པ་དང་བྲལ་བས་རྣམ་པར་ཕྱེ་བའི་ཕྱིར་རོ། །</span></p>
			<p class="tibetan-regular-indented"><span class="front-title">དེ་གཉིས་ཀྱི་ངོ་བོ་ཡང་སྔ་མ་ནི་འཛིན་པར་བྱེད་པའི་ཤེས་པ་འགྱུར་མེད་ཀྱི་བདེ་བ་ཆེན་པོ་སྟེ་འབྲས་བུའི་ཕྱག་ཆེན་དང༌། ཕྱི་མ་ནི་གཟུང་བར་བྱ་བའི་ཤེས་བྱ་རྣམ་པ་ཐམས་ཅད་པའི་སྟོང་གཟུགས་རྒྱུའི་ཕྱག་རྒྱ་ཆེན་པོའོ། །མིང་གི་རྣམ་གྲངས་</span><span class="front-title">ཀྱང༌། </span><span class="tibetan-external-citations">ཨེ་ཡིག་སྟོང་གཟུགས་སྣང་བ་པདྨ་དང༌། །སེམས་དཔའ་ཆོས་འབྱུང་མཁའ་ཁམས་བདེ་ཆེན་གནས། །སེང་གེའི་ཁྲི་དང་བྷ་ག་ཞེས་སུ་བརྗོད། །ཝྃ་ཡིག་བདེ་ཆེན་ལྷན་སྐྱེས་མཆོག་མི་འགྱུར། །རྡོ་རྗེ་ཐིག་ལེ་དེ་ཁོ་ན་ཉིད་དང༌། །ཡེ་ཤེས་རྣམ་པར་དག་པའི་སེམས་རྣམས་སོ།</span><span class="front-title"> །ཨེ་ཡིག་ཀྱང་ཝྃ་ཡིག་གི་སྣང་ཆ་ཡིན་པས་དོན་ལ་ཆོས་ཐམས་ཅད་ཀྱི་རྩ་བ་སྟོང་ཆེན་འགྱུར་མེད་ལྔ་པོ་ཡིན་ལ། དེར་བསྡུས་རྒྱུད་ཐུན་མོང་བ་ཐམས་ཅད་ཀྱི་དགོངས་པའང་གནས་པ་ཡིན་ཏེ། བརྟག་གཉིས་ལས། </span><span class="tibetan-external-citations">སེམས་ནི་ཆེན་པོ་གཅིག་ཉིད་ལ། །ལྔ་ཡིས་གཟུགས་ཀྱིས་རྣམ་པར་མཚོན།</span><span class="front-title"> །ཞེས་དང༌། དེའི་ཕྱོགས་མཐུན་གྱི་རྒྱུད་ཕྱག་ཆེན་ཐིག་ལེ་ལས་ཆོས་ཐམས་ཅད་ཀྱི་རྩ་བ་མི་ཤིགས་པའི་ཐིག་ལེ་ལ་བྱས་ནས། དེ་འཁོར་ལོ་དྲུག་གི་ལྟེ་བར་གནས་པའི་དབྱེ་བས་ཆར་ཡང༌། ཐིག་ལེ། ཚུལ། ཚུལ་ཙམ། མཆོགགཞན་མཆོག་སྟེ་སྦྱོར་བ་དྲུག་</span><span class="front-title">ཏུ་གསུངས་ཤིང་དེ་ལྔ་འགྲོས་སུ་འཆིང་བ་ན་ཆར་ཡང་ཐིག་ལེ་གཅིག་ཏུ་བྱས་ཏེ་གསུངས་པ་དང༌། ཕ་རྒྱུད་གསང་བ་འདུས་པ་ལས་ཀྱང་ཆོས་ཐམས་ཅད་ཀྱི་རྩ་བ་སྟོང་པ་བཞི་ལ་བཤད་ནས་དེ་ལས་འཁོར་འདས་ཀྱི་རགས་པའི་སྣང་བ་འཆར་བར་གསུངས་པ་དང༌། དེའི་བཤད་རྒྱུད་རྡོ་རྗེ་ཕྲེང་བ་ལས་ཀྱང་ཆོས་ཐམས་ཅད་ཀྱི་རྩ་བ་མི་ཤིགས་པ་ལ་བྱས་ནས་དེ་འཁོར་ལོ་དྲུག་གི་ལྟེ་བར་གནས་པའི་དབྱེ་བས་སྲོག ཐིག་ལེ། མི་ཤིགས་པ། གཞོམ་མེད། མཆོག་དང་པོ། མཆོག་གཉིས་པ་སྟེ་དྲུག་ཏུ་གསུངས་པ་རྣམས་དོན་གཅིག་ལ། དེ་ལྟར་རྒྱུད་འདིར་རྒྱུའི་རྒྱུད་ཨེ་ཝྃ་ཟུང་འཇུག་གམ་རོ་མཉམ་ལ་བཞག་གོ། །དེ་ལྟ་བུའི་ཆོས་ཉིད་དེ་ལས་འཁོར་འདས་ཀྱི་སྣང་བ་ཐམས་ཅད་འཆར་བ་དེའི་ཚེ་ན་ཆོས་དེའི་སྣང་ཆ་སྒྲིབ་པ་མེད་པའི་འཁོར་བའི་ཆ་ནས་མ་དག་པ་སྣོད་བཅུད་ཀྱི་སྣང་བ་དང༌། རང་བཞིན་གྱི་ཆ་ནས་དག་པ་མྱ་ངན་</span><span class="front-title">ལས་འདས་པ་འཆར་བ་ཡིན་པ་ལས། འབྲས་བུ་མ་དག་པའི་སྣོད་བཅུད་དུ་སྣང་བ་ཡང་རྒྱུ་རྒྱུད་ཆོས་ཉིད་དེའི་སྟེང་ན་མ་དག་པའི་སྣོད་བཅུད་ཀྱི་སྣང་བ་དང་མཐུན་པའམ་དེའི་ཆོས་ཉིད་གཅིག་ཡོད་པ་དེའི་དབང་ལས་སྣང་བ་ཡིན་ཏེ། འབྲས་བུ་རྒྱུའི་རྗེས་སུ་བྱེད་པའི་རྟེན་ཅིང་འབྲེལ་བར་འབྱུང་བའི་རིགས་པ་ལས་ཡིན་ནོ། །</span></p>
			<p id="_idParaDest-474" class="tibetan-sabche1"><span class="tibetan-sabche">གཉིས་པ་རྣམ་བཅུ་དབང་ལྡན་དང་སྦྱར་བ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྣམ་བཅུ་དབང་ལྡན་དུས་ཀྱི་འཁོར་ལོར་འཆར། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། </span><span class="tibetan-sabche">འདི་ལ་ཟུར་གཉིས། ཟུར་དང་པོས་རྣམ་བཅུ་དབང་ལྡན་ལ་སྦྱར། ཟུར་གཉིས་པས་དུས་ཀྱི་འཁོར་ལོ་དང་སྦྱར་བའོ། །དང་པོ་༼ཟུར་དང་པོས་རྣམ་བཅུ་དབང་ལྡན་༽ལ་གཉིས། མཚོན་བྱེད་དང༌། མཚོན་བྱའོ། །</span><span class="tibetan-sabche">དང་པོ་༼མཚོན་བྱེད་༽ནི།</span></p>
			<p class="tibetan-commentary-non-indent"><span class="front-title">རྒྱུ་རྒྱུད་དེའི་སྟེང་ན་ཡོད་པའི་མ་དག་པའི་སྣོད་བཅུད་ཀྱི་ཆོས་ཉིད་ཀྱི་ཆ་ཁྱབ་བྱེད་སྐུ་རྡོ་རྗེ་རྣམ་བཅུ་དབང་ལྡན་གྱི་རང་བཞིན་དུ་བཞུགས་པ་དེ་ཉིད་མཚོན་པར་བྱེད་པའི་རྟགས་ཀྱི་རྣམ་བཅུ་དབང་ལྡན་སྒྲུབ་པ་ན། ཨ་ཨི་</span><span class="tibetan-commentary"></span><span class="front-title">་ཨུ་</span><span class="tibetan-commentary"></span><span class="front-title">་སྟེ་རྩ་བའི་དབྱངས་ལྔ། བརྟན་པའི་ཚོགས་ཧྃ་ཡི་ས་བོན་མ། གཡོ་བའི་ཚོགས་ཀྱི་ས་བོན་ཀྵ། གཟུགས་མེད་བཞིའི་ས་བོན་ཝམླ ཧ་རྣམས་ཡོན་ཏན་དང་མཚམས་སྦྱོར་བྱས། སྟེང་དུ་རྣམ་བཅད་རྐྱང་པ་ལས་ཟླ་རྻཚེས། ཐིག་ལེ་ཡེ་ཤེས་ཀྱི་རྩེ་མོ་རྣམས་དང་བཅས་པས་ཞེས་བྱ་བ་གྲུབ་བོ། །</span></p>
			<p id="_idParaDest-475" class="tibetan-sabche1"><span class="tibetan-sabche">གཉིས་པ་༼མཚོན་བྱ་༽ལ་གཉིས། རྣམ་བཅུ་དབང་ལྡན་དེ་ཉིད་རྒྱུ་རྒྱུད་ཀྱི་གཤིས་ལ་ཡེ་ཤེས་ཀྱི་ཚུལ་དུ་ཇི་ལྟར་ལྡན་ཚུལ་དང༌། དེའི་རྣམ་</span><span class="tibetan-sabche">འགྱུར་རྣམ་ཤེས་ལས་འཁོར་བའི་སྣོད་བཅུད་ཀྱི་རྣམ་བཅུ་དབང་ལྡན་ཇི་ལྟར་འཆར་བའི་ཚུལ་ལོ། །དང་པོ་༼རྣམ་བཅུ་དབང་ལྡན་དེ་ཉིད་རྒྱུ་རྒྱུད་ཀྱི་གཤིས་ལ་ཡེ་ཤེས་ཀྱི་ཚུལ་དུ་ཇི་ལྟར་ལྡན་ཚུལ་༽ནི།</span></p>
			<p class="tibetan-commentary-non-indent"><span class="front-title">རྒྱུའི་རྒྱུད་སེམས་རང་བཞིན་གྱིས་འོད་གསལ་བ་དེ་ཉིད་ལ་རྫས་རིས་ཐ་དད་པའི་དབྱེ་བ་མེད་ཀྱང་ལྡོག་པའི་ངོས་ནས་ཕྱེ་ན་འོད་གསལ་དེ་ཉིད་ཀྱི་སྒྲིབ་པ་མེད་པའི་ཆ་རྣམ་པའམ་རྟགས་སམ་སྣང་བ་བཅུའི་ངོ་བོར་གནས་པ། མ་དག་པའི་སྣོད་བཅུད་རྣམ་བཅུ་དབང་ལྡན་གྱི་སྣང་བ་མཐའ་དག་འཆར་བའི་གཞིར་གྱུར་པ་དག་གོ། </span><span class="tibetan-sabche">།གཉིས་པ་༼འཁོར་བའི་སྣོད་བཅུད་ཀྱི་རྣམ་བཅུ་དབང་ལྡན་ཇི་ལྟར་འཆར་བའི་ཚུལ་༽ལའང་ཁྱབ་བྱེད་དང་ཁྱབ་བྱ་གཉིས་ལས། དང་པོ་༼ཁྱབ་བྱེད་༽ནི་</span><span class="front-title">སྐུ་ཟླ་བ་གཞན། ཡེ་ཤེས་ཉི་མ་གཞན། ཁམས་ལྔ། དེ་རྣམས་ཚོགས་པའི་བརྟན་གཡོ་ཕྲ་བའི་ས་བོན་གསུམ་སྟེ་བཅུའོ། </span><span class="tibetan-sabche">།གཉིས་པ་༼ཁྱབ་བྱ་༽ལ་གཞི་ལམ་འབྲས་གསུམ་གྱི་དབང་དུ་</span><span class="front-title">བྱས་པའི་</span><span class="tibetan-sabche">དང་པོ་༼གཞི་༽ལ་</span><span class="front-title">ཕྱི་ནང་གཉིས་ལས། ཕྱི་ལ་སྦྱར་ན། སྲོག་གི་ཨས་ཕྱི་རོལ་གྱི་ནམ་མཁའ། ཡ་ར་ཝ་ལ་བཞིས་རླུང་མེ་ཆུ་སའི་དཀྱིལ་འཁོར། མ་</span><span class="front-title">ཡིས་ཁམས་ལྔའི་བདག་ཉིད་ཀྱི་ལྷུན་པོ། ཀྵས་འདོད་པ་དང་གཟུགས་ཀྱིས་བསྡུས་པའི་གཡོ་བའི་ཚོགས། ཧས་གཟུགས་མེད་བཞི། ཟླ་ཚེས་ཐིག་ལེ་ནཱ་ད་གསུམ་གྱིས་འཇིག་རྟེན་གྱི་ཁམས་རྒྱན་པར་བྱེད་པའི་ཟླ་ཉི་སྒྲ་གཅན་གསུམ་རྣམས་མཚོན་པས་ཕྱི་འཇིག་རྟེན་ཁམས་ཀྱི་རྣམ་བཅུ་དབང་ལྡན་གྱི་ཚུལ་དུ་གྲུབ་པའོ། །ནང་ལ་སྦྱོར་ན། སྐྱེས་བུའི་ལུས་ཀྱི་རྐང་མཐིལ། རྗེ་ངར། པུས་མོ། དཔྱི་མཚམས་རྣམས་ཡ་ར་ཝ་ལ་སྟེ་རླུང་མེ་ཆུ་ས་བཞི། རྒལ་ཚིགས་མ་སྟེ་ལྷུན་པོ། མགྲིན་པ་ནས་དཔྲལ་བའི་འཁོར་ལོའི་བར་ཀྵ་སྟེ་འདོད་གཟུགས་གཉིས། གཙུག་ཏོར་ཧ་སྟེ་གཟུགས་མེད། ནང་གི་རོ་རྐྱང་དབུ་མ་གསུམ་ཟླ་ཚེས་ཐིག་ལེ་ནཱ་ད་སྟེ་ཟླ་ཉི་སྒྲ་གཅན་གསུམ་མོ། །དེ་ལྟར་ན་རྡོ་རྗེ་ལུས་ཀྱི་རྣམ་བཅུ་དབང་ལྡན་གྱི་ངོ་བོར་གྲུབ་བོ། </span><span class="tibetan-sabche">།གཉིས་པ་ལམ་</span><span class="front-title">གྱི་དབང་དུ་བྱས་པ་ལའང་བསྐྱེད་རྫོགས་གཉིས་ལས། བསྐྱེད་རིམ་གྱི་དབང་དུ་བྱས་ན། རྟེན་</span><span class="front-title">གཞལ་ཡས་ཁང་གི་འོག་གཞི་རླུང་མེ་ཆུ་སའི་དཀྱིལ་འཁོར་བཞི་ཡ་ར་ཝ་ལ། རི་རབ་གཞལ་ཡས་ཁང་དང་བཅས་པ་མ། བརྟེན་པ་སྐུ་གསུང་ཐུགས་ཀྱི་ལྷ་རྣམས་ཀྵ། ཐུགས་དཀྱིལ་གྱི་ལྷ་རྣམས་ཧ། བདེ་ཆེན་འཁོར་ལོའི་ལྷའི་སྐུ་གསུང་ཐུགས་ཟླ་ཚེས་ཐིག་ལེ་ནཱ་ད་སྟེ་རྟེན་བརྟེན་པའི་ལྷ་བསྐྱེད་པའི་རིམ་པ་ཡང་རྣམ་བཅུ་དབང་ལྡན་གྱི་རང་བཞིན་ནོ། །རྫོགས་རིམ་ལ་སྦྱོར་ན། རྣལ་འབྱོར་ཡན་ལག་དྲུག་གི་སོར་བསམ་དུ་དུ་སོགས་ཀྱི་རྟགས་བཅུ་རྣམས་རྣམ་བཅུ་དབང་ལྡན་ཡིན་ཞིང༌། དེ་བཞིན་དུ་སྲོག་འཛིན་དུ་གཡས་གཡོན་གྱི་དཀྱིལ་འཁོར་བཅུ་འགོག་པ་དང༌། རྗེས་དྲན་དུ་འདོད་པའི་གནས་སྐབས་བཅུ་ལམ་དུ་བྱེད་པ་དང༌། ཏིང་ངེ་འཛིན་དུ་ཕུང་ལྔ་དང་ཁམས་ལྔ་སྟེ་བཅུ་སྒྲིབ་བྲལ་དུ་བྱེད་པ་རྣམས་རྣམ་བཅུ་དབང་ལྡན་ཡིན་པས་མཚོན་ནོ། </span><span class="tibetan-sabche">།གསུམ་པ་འབྲས་བུའི་</span><span class="front-title">དབང་དུ་བྱས་པ་ནི། གཞི་ལ་གནས་པ་དེ་ཉིད། སྒྱུ་འཕྲུལ་དྲ་</span><span class="front-title">བ་ལས། </span><span class="tibetan-external-citations">རྣམ་བཅུ་དབང་ལྡན་ཆེ་བ་པོ། །ཐོག་མ་མེད་པ་སྤྲོས་མེད་བདག །</span><span class="front-title">ཅེས་སོགས་ཀྱི་མཚན་ཉིད་ཅན་དུ་གྱུར་པ་ལ་བྱའོ། །</span></p>
			<p id="_idParaDest-476" class="tibetan-sabche1"><span class="tibetan-sabche">ཟུར་གཉིས་པ་དུས་ཀྱི་འཁོར་ལོ་དང་སྦྱར་བ་ལའང༌། </span></p>
			<p class="tibetan-commentary-non-indent"><span class="front-title">མཚན་དོན་གྱི་ངོ་བོ། དེ་ཉིད་ཕྱི་ནང་གཞན་གསུམ་གྱི་དུས་ཀྱི་འཁོར་ལོར་འཆར་བའི་ཚུལ་རྒྱས་པར་འཆད་དུ་ཡོད་ཀྱང་འདིར་མདོར་བསྡུས་ཏེ་ངོ་བོ་ཙམ་སྨོས་ན། ཀུན་གཞི་རྒྱུའི་རྒྱུད་ལུས་ཡོངས་སུ་རྫོགས་པ་ཨེ་ཝྃ་ཟུང་དུ་འཇུག་པ་དེ་ཉིད་ལ་དཔལ་དུས་ཀྱི་འཁོར་ལོ། ཞེས་བརྗོད་ཅིང༌། དེའི་དུས་ནི་མི་འགྱུར་བའི་བདེ་བ་དང༌། འཁོར་ལོ་ནི་རྣམ་ཀུན་མཆོག་ལྡན་གྱི་སྟོང་ཉིད་ཡིན་ལ། བདེ་སྟོང་གཉིས་སུ་མེད་པའི་དོན་གྱིས་ན་དཔལ་ཞེས་བྱ་བ་སྟེ། དེ་ལྟ་བུའི་དུས་ཀྱི་འཁོར་ལོ་དེ་ཉིད་ཕྱི་འཇིག་རྟེན་གྱི་ཁམས། ནང་རྡོ་རྗེའི་ལུས། གཞན་དཀྱིལ་འཁོར་གྱི་འཁོར་ལོའི་ཆོས་སུ་འཆར་བ་ཡིན་ནོ། །</span></p>
			<p id="_idParaDest-477" class="tibetan-sabche1"><span class="tibetan-sabche">གཉིས་པ་དག་བྱེད་ལམ་རིམ་གཞི་རྟེན་ཐབས་ཀྱི་རྒྱུད་བཤད་པ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཐབས་རྒྱུད་དབང་བསྐུར་དམ་ཚིག་སྡོམ་པ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཏིང་འཛིན་རྒྱུད་ཀྱི་སྦྱོར་བ་བཞི་ཡིས་བསྡུས། །</span></p>
			<p class="tibetan-commentary-non-indent"><span class="front-title">ལམ་ཐབས་ཀྱི་རྒྱུད་སྡུད་བྱེད་ཀྱི་ཆིངས་ནི་རྣམ་པ་བཞི་པོ་འདི་དག་གིས་བསྡུས་སོ། །</span></p>
			<p id="_idParaDest-478" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གཉིས། ཐོག་མར་ལམ་གྱི་གོ་རིམ་མདོར་བསྟན་གྱིས་ངེས་པ་སྐྱེད། གོ་རིམ་ཅན་ལམ་གྱི་རྣམ་གཞག་རྒྱས་པར་སྨོས་པའོ། །</span><span class="tibetan-sabche">དང་པོ་༼ཐོག་མར་ལམ་གྱི་གོ་རིམ་མདོར་བསྟན་གྱིས་ངེས་པ་སྐྱེད་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལམ་ཞུགས་གང་ཟག་དད་བརྩོན་སྐལ་བ་ཅན། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྒྱུད་དང་བླ་མ་དག་ལ་ཡིད་ཆེས་པས། །</span></p>
			<p class="tibetan-commentary-non-indent"><span class="front-title">རྒྱུད་དོན་ཤེས་ནས་རིམ་པ་གཉིས་ལ་འཇུག །ཐུན་མོང་བའི་གང་ཟག་ཐེག་ཆེན་སྤྱིའི་ལམ་གྱིས་རྒྱུད་སྦྱངས་ནས་ལམ་འདིར་ཞུགས་པའམ། ཁྱད་པར་བ་ཐོག་མ་ནས་ལམ་འདིར་ཞུགས་པ་གང་ཡིན་ཀྱང་རུང་སྟེ། རྡོ་རྗེ་ཐེག་པའི་རྒྱུ་ལམ་འབྲས་བུའི་ཚུལ་ལ་མི་འཕྲོག་པའི་དད་པ་དང་ལྡན་པ། </span><span class="front-title">སེམས་ཅན་གྱི་དོན་དུ་ཚེ་འདིའམ་བར་དོ་ཚུན་ལ་འཚང་རྒྱ་བར་འདོད་པས་ཐོས་བསམ་སྒོམ་པའི་གནས་ལ་བརྩོན་འགྲུས་དྲག་པོ་མི་འདོར་བ། ཐེག་པ་ཆེན་པོའི་རིགས་ཀྱི་ནུས་པ་ཁྱད་པར་ཅན་སད་པས་སྐྱེས་ཐོབ་ཀྱི་ཤེས་རབ་སོགས་སྐལ་བ་མཆོག་དང་ལྡན་པ་སྟེ་ཁྱད་པར་གསུམ་ལྡན་གྱི་གང་ཟག་དེ་ཉིད། གང་དུ་གཞུག་པར་བྱ་བ་དམིགས་པའི་རྐྱེན་སྔགས་ཀྱི་རྒྱུད་ཟབ་མོ་དང༌། གང་གིས་འཇུག་པར་བྱེད་པ་རྒྱུའི་རྐྱེན་དཔལ་ལྡན་བླ་མ་དག་ལ་ཡིད་ཆེས་པ་གཉིས་ངེས་པར་སྔོན་དུ་འགྲོ་དགོས་ལ། དེའི་སྟེང་ལམ་སྒོམ་པ་ན་བདག་ཉིད་ལ་ཡིད་ཆེས་པ་དང་གསུམ་སྟེ། དེའང་དཔལ་ལྡན་དྲི་མེད་འོད་ལས། </span><span class="tibetan-external-citations">སྔགས་ཀྱི་ཐེག་པ་འདི་ལ་ཡིད་ཆེས་པ་རྣམ་པ་གསུམ་བཅོམ་ལྡན་འདས་ཀྱིས་གསུངས་ཏེ། དང་པོར་རེ་ཞིག་རྒྱུད་ལ་ཡིད་ཆེས་པ་དང༌། དེ་ནས་བླ་མ་ལ་ཡིད་ཆེས་པ་དང༌། དེ་ནས་བདག་ཉིད་ལ་ཡིད་ཆེས་པ་སྟེ། ཡིད་ཆེས་པ་</span><span class="tibetan-external-citations">འདི་གསུམ་གྱིས་ཡང་དག་པར་རྫོགས་པའི་སངས་རྒྱས་ཀྱི་ལམ་ཡོངས་སུ་དག་པར་འགྱུར་རོ། །རྣམ་པ་གཞན་དུ་ན་ཡིད་ཆེས་པ་གསུམ་མེད་པར། ལམ་གང་བླ་མས་སློབ་མ་ལ་བསྟན་པ་ནི་ཡང་དག་པར་རྫོགས་པའི་སངས་རྒྱས་ཉིད་ཀྱི་འབྲས་བུ་སྟེར་བ་པོར་མི་འགྱུར་ཏེ། སློབ་མ་བླུན་པའི་དད་པ་ཉིད་ཀྱི་ཕྱིར། ཀུན་རྫོབ་ཀྱི་བདེན་པས་འཇིག་རྟེན་པའི་འབྲས་བུར་འགྱུར་རོ།</span><span class="front-title"> །ཞེས་གསུངས་ཏེ། དེའང་རྒྱུད་ལ་ཡིད་ཆེས་པ་ནི་རྒྱུད་དེ་རྫོགས་པའི་སངས་རྒྱས་ཀྱིས་གསུངས་ངེས་ཤིང་ཚད་མར་གྲུབ་པ་དང༌། བླ་མ་ལ་ཡིད་ཆེས་པ་ནི་རྡོ་རྗེ་འཆང་ནས་བླ་མ་དེའི་བར་དུ་བརྒྱུད་པའི་ཟམ་མ་ཆད་ཅིང་དམ་ཚིག་ལ་སེལ་མ་ཞུགས་པ་དང༌། བདག་ཉིད་ལ་ཡིད་ཆེས་པ་ནི་ཐོས་པའི་དོན་ཉམས་སུ་ལེན་པའི་སྟོབས་ཀྱིས་རང་ལ་ཉམས་མྱོང་ཅི་རིགས་པ་འཆར་བས་ངེས་པ་རྙེད་པའོ། །དེས་ན་ཡིད་ཆེས་གཉིས་དང་ལྡན་པའི་གང་ཟག་</span><span class="front-title">དེས་ཐོག་མར་རྒྱུད་དོན་ཤེས་དགོས་པས་རྒྱུད་འགྲེལ་པ་དང་བཅས་པ་མཉན་པ་དང༌། ལེགས་པར་ཤེས་ནས་རྒྱུད་དོན་རིམ་པ་གཉིས་བསྒོམ་པ་ལ་འཇུག་པར་བྱ་བ་ཡིན་ལ། དེའི་ཡང་སྔོན་དུ་རྣམ་པར་དག་པའི་དབང་བསྐུར་ཚུལ་བཞིན་དུ་ནོད་ཅིང་དམ་ཚིག་དང་སྡོམ་པ་ལེགས་པར་བཟུང་དགོས་པས། སྔགས་ཀྱི་ལམ་རིམ་ཐམས་ཅད་མདོར་བསྡུ་ན། ཐོག་མར་སྨིན་བྱེད་ཀྱི་དབང་ནོད་ཅིང་དམ་ཚིག་བཟུང༌། དངོས་གཞི་གྲོལ་བྱེད་ཀྱི་ལམ་རིམ་པ་གཉིས་བསྒོམ་པ་ལ་འདུ་བ་ཡིན་ཏེ། བཀའ་ཡང་དག་པའི་ཚད་མ་ལས། </span><span class="tibetan-external-citations">ལམ་ནི་སྨིན་གྲོལ་གཉིས་སུ་བཤད། །བླ་མས་བསྟན་པའི་ལམ་གྱིས་ནི། །སློབ་མ་ཡོངས་སུ་སྨིན་པར་བྱ། །རྡོ་རྗེ་འཆང་གིས་ཆོས་བསྟན་པ། །རིམ་པ་གཉིས་ལ་ཡང་དག་བརྟེན། །བསྐྱེད་པ་ཡི་ནི་རིམ་པ་དང༌། །དེ་བཞིན་རྫོགས་པའི་རིམ་པ་སྟེ། །རིམ་གཉིས་མཉམ་པར་གནས་ནས་ནི། །རྡོ་རྗེ་ཅན་གྱིས་</span><span class="tibetan-external-citations">ཆོས་འཆད་དོ།</span><span class="front-title"> །ཞེས་སོ། །</span></p>
			<p id="_idParaDest-479" class="tibetan-sabche1"><span class="tibetan-sabche">གཉིས་པ་རྣམ་གཞག་རྒྱས་པར་སྨོས་པ་ལ་བཞི། སྨིན་བྱེད་ཀྱི་དབང༌། དམ་ཚིག་དང་སྡོམ་པ། གྲོལ་བྱེད་ཏིང་ངེ་འཛིན། རྒྱུད་ཀྱི་སྦྱོར་བ་རྣམས་སོ། །དང་པོ་༼སྨིན་བྱེད་ཀྱི་དབང༌༽ལ་གསུམ། བསྐུར་གཞིའི་དཀྱིལ་འཁོར་གྱི་དབྱེ་བ། འཇུག་ཡུལ་རྒྱུད་ཀྱི་དབྱེ་བ། དབང་བསྐུར་དངོས་ཀྱི་རྣམ་གཞག་གོ། །དང་པོ་༼བསྐུར་གཞིའི་དཀྱིལ་འཁོར་གྱི་དབྱེ་བ་༽ལའང་གཉིས། དབང་དོན་མདོར་བཤད་པ། དཀྱིལ་འཁོར་རྒྱས་པར་སྨོས་པའོ། །དང་པོ་༼དབང་དོན་མདོར་བཤད་པ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">གཞི་རྟེན་དབང་ཡིན་་་་་༌། །</span></p>
			<p class="basic-paragraph" lang="en-US" xml:lang="en-US"><span class="tibetan-commentary1">ཅེས་པ་སྟེ། ཐོག་མར་རྡོ་རྗེ་ཐེག་པའི་ལམ་གྱི་གཞི་རྟེན་ནམ་རྨང་ལྟ་བུ་ནི་དབང་བསྐུར་བ་ཡིན་ཅིང༌། </span></p>
			<p id="_idParaDest-480" class="tibetan-sabche1"><span class="tibetan-sabche">དེ་ལ་ལྔ། དབང་གི་ངོ་བོ། སྒྲ་དོན། དབྱེ་བ། མ་བསྐུར་བའི་ཉེས་དམིགས། བསྐུར་བའི་ཕན་ཡོན་ནོ། །དང་པོ་༼དབང་གི་ངོ་བོ་༽ནི།</span></p>
			<p class="tibetan-commentary-non-indent"><span class="front-title">ཆོ་ག་རྣམ་པར་དག་པ་ལ་བརྟེན་ཏེ་ཕུང་ཁམས་སྐྱེ་མཆེད་ལ་འབྲས་བུ་སྐུ་བཞིའི་ས་བོན་ཁྱད་པར་ཅན་གདབ་པའི་སྒོ་ནས་རྒྱུད་ཡོངས་སུ་སྨིན་པར་བྱེད་པ་ཞིག་གོ། །སྨིན་པའི་ཚད་ནི། མདོ་སྡེ་རྒྱན་ལས། </span><span class="tibetan-external-citations">ཇི་ལྟར་རྨ་དང་ཟས་ལ་དེ་དག་གིས། །གཟག་དང་སྤྱད་དུ་རུང་བར་སྨིན་འདོད་ལྟར། །དེ་བཞིན་རྟེན་འདིར་ཕྱོགས་གཉིས་ཞི་བ་དང༌། །ཡོངས་སུ་སྤྱད་པ་ཉིད་དུ་སྨིན་པར་བསྟན།</span><span class="front-title"> །ཅེས་འབྱུང་སྟེ། དཔེར་ན་རྨ་བྱུང་བ་དང་ནས་སོགས་ཟས་ཀྱི་རྒྱུ་ད་ལྟ་མ་སྨིན་ཀྱང༌། རྒྱུར་གྲུབ་ཟིན་པས་རིང་པོར་མི་ཐོགས་པར་རྣག་འཛག་པ་</span><span class="front-title">དང་སྤྱད་རུང་བར་སྨིན་འདོད་པ་བཞིན་དུ་ཕར་ཕྱིན་ཐེག་པར་རྟེན་དེ་ཉིད་ལ་མཐོང་སྤང་སྤོང་རུང་དང་གཉེན་པོ་མཐོང་ལམ་སྐྱེ་རུང་ལ་སྨིན་པར་འཇོག་པ་ལྟར། འདིར་སྤང་བྱ་སྒྲིབ་གཉིས་སྤང་རུང་དང་འཐོབ་བྱ་མཆོག་གི་དངོས་གྲུབ་འཐོབ་རུང་ངམ། ཡང་ན་རིམ་གཉིས་ཀྱི་ཟབ་དོན་འཆད་ཅིང་སྒོམ་པའི་སྣོད་རུང་དང་སྐལ་ཅན་དུ་གྱུར་པ་ནི་སྨིན་པའོ། །</span></p>
			<p id="_idParaDest-481" class="tibetan-sabche1"><span class="tibetan-sabche">གཉིས་པ་༼སྒྲ་དོན་༽ནི།</span></p>
			<p class="tibetan-commentary-non-indent"><span class="front-title">ཨ་བྷི་ཥིཉྩའི་སྒྲ་ལས་ཥིཉྩ་གཏོར་བ་ལ་འཇུག་སྟེ་ཆུ་གཏོར་ནས་འཁྲུད་པས་མཚོན་ཏེ་སྒྲིབ་པ་གཏོར་ནས་རྒྱུད་དག་པར་འཁྲུད་པ་དང༌། ཨ་བྷི་ཥིཀྟ་ཞེས་པའི་སྒྲ་ཥིཀྟ་ལུགས་སུ་བླུགས་པ་ལ་འཇུག་པས་རྒྱུད་དག་པའི་སྣོད་གཙང་མར་ཡེ་ཤེས་ཀྱི་ནུས་པ་བླུགས་པས་དབང་སྟེ། བརྟག་པ་ཕྱི་མ་ལས། </span><span class="tibetan-external-citations">གཏོར་དང་བླུག་པ་ཞེས་བྱ་འདིས། །དེས་ན་དབང་ཞེས་བརྗོད་པར་བྱ།</span><span class="front-title"> །ཞེས་དང༌། འཇམ་དཔལ་ཞལ་</span><span class="front-title">ལུང་ལས། </span><span class="tibetan-external-citations">བླུག་དང་གཏོར་དང་དག་པར་བྱས་པས་སློབ་དཔོན་ཆེར་འགྱུར་ཏེ།</span><span class="front-title"> །ཞེས་དང༌། དེའི་འགྲེལ་པར། </span><span class="tibetan-external-citations">དེ་ལ་བླུག་པ་དང་ཞེས་པ་ནི་ཐུན་མོང་གི་སྡོམ་པ་ལ་སོགས་པས་དག་པའི་སྣོད་གཙང་མར་ཆུ་ལ་སོགས་པའི་ཡེ་ཤེས་བླུག་པ་དང༌། དེའི་རྒྱུད་ལ་གཏོར་བས་ཀུན་གཞི་ལ་སོགས་པའི་བག་ཆགས་དག་པའི་ས་བོན་ཐོབ་པའོ། །དེ་བས་ན་དག་པར་བྱས་པས་ཞེས་ཏེ་སྣོད་དུ་རུང་བར་བྱས་པས་སོ། །སློབ་དཔོན་ཆེར་འགྱུར་ཏེ་ཞེས་པ་རྡོ་རྗེ་སློབ་དཔོན་གྱི་དབང་ཐོབ་པའོ།</span><span class="front-title"> །ཞེས་སོ། །ཡང་ན་ཨ་བྷི་ཥིཉྩ་ནི་དབང་བར་བྱས་པ་སྟེ། དབང་བཞིས་རིམ་པ་བཞིན་དུ་བསྐྱེད་པའི་རིམ་པ། གཏུམ་མོ་ཙནྚ་ལཱི། དཀྱིལ་འཁོར་གྱི་འཁོར་ལོ། བཞི་པའི་ལམ་ཕྱག་རྒྱ་ཆེན་པོ་རྣམས་བསྒོམ་པ་དང༌། བྱ་སྤྱོད་སོགས་ཀྱི་རྒྱུད་སྟོན་པ་དང༌། ཐུན་མོང་གི་དངོས་གྲུབ་སོགས་སྒྲུབ་པའི་བྱ་བ་ལ་དབང་བར་བྱས་པས་སོ། །དཔེར་ན་རྒྱལ་པོར་</span><span class="front-title">དབང་བསྐུར་བས་རྒྱལ་པོའི་བྱ་བ་ལ་དབང་བ་བཞིན་ཏེ། </span><span class="tibetan-external-citations">ཟུང་འཇུག་གསལ་བ་ལས། དབང་བསྐུར་བ་དེ་དག་གིས་ཀྱང་སྔགས་དང་རྒྱུད་ཉན་པ་དང་བཤད་པ་དང་སྔགས་སྒྲུབ་པ་ལ་དབང་བར་འགྱུར་རོ།</span><span class="front-title"> །ཞེས་གསུངས་པ་ལྟར་རོ། །ཡང་ན་བརྟག་གཉིས་ལས། </span><span class="tibetan-external-citations">དྲི་མ་འཁྲུད་དང་སྐལ་འཇོག་ཕྱིར།</span><span class="front-title"> །ཞེས་པ་ལྟར་དབང་བཞིས་ལུས་ངག་ཡིད་དང་གསུམ་ཀའི་དྲི་མ་འཁྲུད་པ་དང་བསྐྱེད་རིམ་སོགས་ལམ་བཞི་སྒོམ་པའི་སྐལ་བ་འཇོག་པས་སོ། །གཞན་ཡང་རྒྱུད་སྡེ་རྣམས་ལས་སྒྲ་དོན་མང་དུ་འབྱུང་བའི་དོན། ཀུན་མཁྱེན་བུ་སྟོན་གྱིས། </span><span class="tibetan-external-citations">དྲི་མ་འཁྲུད་ཕྱིར་བྱ་བ་ལ། །དབང་ཕྱིར་ནུས་པ་འཇོག་པའི་ཕྱིར། །འབྲས་འཐོབ་བྱེད་ཕྱིར་སྤྱོད་པ་དང༌། །གྲོལ་བ་སྟེར་ཕྱིར་དབང་ཞེས་བྱ།</span><span class="front-title"> །ཞེས་བསྡུས་ནས་གསུངས་པ་བཞིན་ནོ། །</span></p>
			<p id="_idParaDest-482" class="tibetan-sabche1"><span class="tibetan-sabche">གསུམ་པ་དབྱེ་བ་ནི།</span></p>
			<p class="tibetan-commentary-non-indent"><span class="front-title">དང་པོ་མ་སྨིན་པ་སྨིན་པར་བྱེད་པ་རྒྱུའི་དབང་དང༌། </span><span class="front-title">བར་དུ་སྨིན་པ་ཉམས་སུ་ལེན་པ་ལམ་གྱི་དབང་དང༌། མཐར་བླངས་པའི་འབྲས་བུ་མཆོག་ཐོབ་པ་འབྲས་བུའི་དབང་དང་གསུམ་ལས། དང་པོ་ནི། སློབ་དཔོན་གྱིས་སློབ་མ་ལ་སྐུར་བར་བྱེད་པའི་སྨིན་བྱེད་ཀྱི་དབང་གི་རིམ་པ་འཆད་འགྱུར་རྣམས་ཡིན་ཞིང༌། གཉིས་པ་ནི། རྒྱུ་དབང་ཐོབ་པའི་ཕྱི་ནས་རང་ཉིད་ཀྱིས་ཏིང་ངེ་འཛིན་གྱིས་ལེན་པ་སོགས་ཀྱང་ཡིན་མོད་ཀྱི་གཙོ་བོར་འབྲས་བུ་ལ་ཐུག་གི་བར་གྱི་དབང་དོན་གྱི་ཏིང་ངེ་འཛིན་བསྒོམ་པ་རྣམས་སོ། །གསུམ་པ་ནི། བླ་ན་མེད་པའི་བྱང་ཆུབ་མངོན་དུ་བྱེད་པའང་དབང་མཆོག་ཐོབ་པ་དང༌། བརྡའི་དབང་གི་མཚན་གཞི་ནི་འོད་ཟེར་ཆེན་པོའི་དབང་ངོ༌། །</span></p>
			<p id="_idParaDest-483" class="tibetan-sabche1"><span class="tibetan-sabche">བཞི་པ་མ་བསྐུར་བའི་ཉེས་དམིགས་ནི།</span></p>
			<p class="tibetan-commentary-non-indent"><span class="front-title">དབང་མ་ཐོབ་ན་རྒྱུད་དོན་ཕྱིན་ཅི་མ་ལོག་པར་ཤེས་ནས་ལམ་ལ་ཅི་ཙམ་འབད་ཀྱང་དངོས་གྲུབ་ཁྱད་པར་ཅན་འཐོབ་མི་</span><span class="front-title">སྲིད་པས་ངལ་བ་འབྲས་བུ་མེད་པ་དང༌། དེ་མི་འཐོབ་པ་ཙམ་དུ་མ་ཟད་དངོས་གྲུབ་ཕྲ་མོ་ཐོབ་ཀྱང་དཔོན་སློབ་གཉིས་ཀ་དམྱལ་བར་འགྲོ་བ་སོགས་ཉེས་དམིགས་ཤིན་ཏུ་ཆེ་སྟེ། དུས་འཁོར་རྩ་རྒྱུད་ལས། </span><span class="tibetan-external-citations">དབང་བསྐུར་མེད་པར་རྒྱུད་འཆད་དང༌། །ཟབ་མོའི་དེ་ཉིད་སྒོམ་བྱེད་པ། །དེ་དོན་ལེགས་པར་ཤེས་ན་ཡང༌། །དམྱལ་བར་འགྱུར་གྱི་གྲོལ་བ་མིན།</span><span class="front-title"> །ཞེས་སོགས་ལུང་མཐའ་ཡས་པ་འབྱུང་ཞིང༌། དབང་བསྐུར་བརྩམ་པ་དེའང་རྒྱུད་ལས་གསུངས་པའི་ཆོ་ག་རྣམ་པར་དག་པའི་སྒོ་ནས་རང་བཟོ་མེད་པར་བསྐུར་དགོས་ཏེ། ཐིག་དང་ཚོན་དང་མཚན་མ་དགོད་པ་སོགས་ཀྱང་རྒྱུད་ནས་བཤད་པ་བཞིན་མ་བྱུང་ན་ཉེས་དམིགས་ཆེན་པོར་འབྱུང་བར་གསུངས་ན། དབང་བསྐུར་བའི་དངོས་གཞིའི་ཆོ་ག་རྒྱུད་དང་མི་མཐུན་པར་རང་བཟོས་བསྐུར་ན་ཉེས་དམིགས་ཆེན་པོ་འོང་བ་ལྟ་ཅི་སྨོས་པས་ཆོ་ག་རྣམ་པར་དག་པ་གལ་ཆེའོ། །</span><span class="front-title">དེའང༌། ཡེ་ཤེས་ཐིག་ལེ་ལས། </span><span class="tibetan-external-citations">ཆོ་ག་ཐམས་ཅད་རྫོགས་པའི་དབང༌། །མན་ངག་དེ་ཉིད་དང་བཅས་པ། །གཅིག་ནས་གཅིག་ཏུ་རིམ་པར་བརྒྱུད། །བླ་མ་རབ་ཀྱི་ཞལ་ནས་བླངས། </span><span class="front-title">།ཞེས་དང༌། དུས་འཁོར་རྩ་རྒྱུད་ལས། </span><span class="tibetan-external-citations">རྒྱུད་ལས་གསུངས་པའི་ཆོ་ག་བྱ། །དེས་ན་ལྷ་ནི་འགྲུབ་འགྱུར་ཏེ། །སྔགས་པ་རྣམས་ལ་གྲུབ་པ་སྟེར། །མཆོག་དང་གང་ཞིག་དོན་གཉེར་སྟེར། །རིགས་གཞན་དང་ནི་བྱ་བ་གཞན། །དུས་དང་དེ་བཞིན་སྔགས་ཀྱི་རིགས། །གནས་དང་ཕྱོགས་དང་རྟེན་གཞན་གྱིས། །ལས་རྣམས་ཀུན་ལ་འབྲས་བུ་མེད།</span><span class="front-title"> །ཅེས་དང༌། ལེགས་གྲུབ་ལས། </span><span class="tibetan-external-citations">མཁས་པས་གསང་སྔགས་ཆོ་ག་དང༌། །གསང་སྔགས་རང་བཟོ་མི་བྱ་ཞིང༌།</span><span class="front-title"> །ཞེས་སོགས་གསུངས་སོ། །</span></p>
			<p id="_idParaDest-484" class="tibetan-sabche1"><span class="tibetan-sabche">ལྔ་པ་དབང་བསྐུར་བའི་ཕན་ཡོན་ནི།</span></p>
			<p class="tibetan-commentary-non-indent"><span class="front-title">རྒྱུད་དང་དགོངས་འགྲེལ་ཉན་པ་དང་རིམ་གཉིས་བསྒོམ་པའི་སྣོད་རུང་དུ་བསྒྲུབ་པ་དང་སྒྲིབ་པ་གསུམ་སྦྱོང་བ་དང་དངོས་</span><span class="front-title">གྲུབ་གཉིས་འགྲུབ་པ་རྣམས་ཀྱང་དབང་རྣམ་པར་དག་པ་ཐོབ་པ་ལ་རག་ལས་པས་བསམ་གྱིས་མི་ཁྱབ་སྟེ། བཤད་རྒྱུད་རྡོར་ཕྲེང་ལས། </span><span class="tibetan-external-citations">དབང་བསྐུར་བ་ནི་གཙོ་བོ་སྟེ། །དངོས་གྲུབ་ཐམས་ཅད་རྟག་ཏུ་གནས། །ང་ཡིས་ཇི་བཞིན་དོན་བཤད་དེ། །དེ་ཕྱིར་ཐོག་མར་ཡང་དག་ཉོན། །ཐོག་མར་སློབ་དཔོན་གང་གི་ཚེ། །བློ་ལྡན་ཡང་དག་དབང་བསྐུར་ན། །རྫོགས་པའི་རིམ་པའི་རྣལ་འབྱོར་ལ། །དེ་ཡི་ཚེ་ན་སྣོད་དུ་འགྱུར།</span><span class="front-title"> །ཞེས་དང༌། སློབ་དཔོན་ནག་པོ་པས། </span><span class="tibetan-external-citations">དབང་བསྐུར་འདི་དག་ཐོབ་ནས་ནི། །སློབ་མ་ཡོན་ཏན་བདག་པོར་འགྱུར། །སངས་རྒྱས་ཀུན་གྱིས་རབ་ཏུ་མཆོད། །མཚམས་མེད་པ་དང་སྡིག་ཅན་ཡང༌། །ཚོན་རྩི་མཐོང་བས་གྲོལ་བར་འགྱུར། །མངོན་པར་ཞུགས་པ་ཙམ་གྱིས་ནི། །གཙང་མའི་གནས་སུ་སྐྱེ་བར་འགྱུར།</span><span class="front-title"> །ཞེས་དང༌། གསང་འདུས་འགྲེལ་ཆེན་སྒྲོན་གསལ་ལས། </span><span class="tibetan-external-citations">དངོས་གྲུབ་ཐམས་ཅད་ནི་</span><span class="tibetan-external-citations">དཀྱིལ་འཁོར་དུ་དབང་བསྐུར་བ་ཉིད་ལས་འགྲུབ་པར་འགྱུར་རོ།</span><span class="front-title"> །ཞེས་སོགས་རྒྱ་ཆེར་འབྱུང་ངོ༌། །</span></p>
			<p id="_idParaDest-485" class="tibetan-sabche1"><span class="tibetan-sabche">གཉིས་པ་དབང་བསྐུར་གཞིའི་དཀྱིལ་འཁོར་རྒྱས་པར་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་དཀྱིལ་འཁོར་སྔོན་དུ་འགྲོ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དེ་ཡི་དབྱེ་བ་བརྒྱད་ནས་གཉིས་བར་བཤད། །</span></p>
			<p class="tibetan-commentary-non-indent"><span class="front-title">དེ་ལྟར་དབང་བསྐུར་བ་ལ་ནི་ཐོག་མར་དཀྱིལ་འཁོར་དུ་གཞུག་དགོས་ཤིང་དེ་ལའང་གང་དུ་གཞུག་པའི་དཀྱིལ་འཁོར་ཉིད་སྔོན་དུ་འགྲོ་དགོས་ཏེ། གྲུབ་ཆེན་དྲིལ་བུ་པའི་གཞུང་ལས། </span><span class="tibetan-external-citations">དབང་བསྐུར་དཀྱིལ་འཁོར་སྔོན་འགྲོ་བར། །རྡོ་རྗེ་འཆང་གིས་གསུངས་པ་སྟེ། </span><span class="front-title">།ཞེས་གསུངས་པའི་ཕྱིར། དཀྱིལ་འཁོར་ཡང་དབྱེ་བ་བརྒྱད་ནས་གཉིས་ཀྱི་བར་དུ་བཤད་དེ། དང་པོ་ནི། ཀླུའི་བྱང་ཆུབ་ཀྱིས། </span><span class="tibetan-external-citations">སློབ་མའི་དོན་ཀུན་</span><span class="tibetan-external-citations">བསྒྲུབ་པའི་ཕྱིར། །དཀྱིལ་འཁོར་རྣམ་བརྒྱད་བྲི་བར་བྱ། །རིན་ཆེན་དེ་བཞིན་ས་བོན་དང༌། །མེ་ཏོག་ཚོན་དང་དེ་བཞིན་དུ། །བྱེ་མ་གཡོ་དང་ཕྱེ་མ་དང༌། །དེ་བཞིན་ཡིད་ཀྱི་དཀྱིལ་འཁོར་བདེན།</span><span class="front-title"> །ཞེས་བརྒྱད་དུ་གསུངས་པ་དང༌། འཕགས་ཡུལ་གྱི་ཤིང་རྟ་ཆེན་པོ་འགའ་ཞིག་གིས། རས་བྲིས། རྡུལ་ཚོན། བསམ་གཏན། ལུས་དཀྱིལ། བྷ་གཀུན་རྫོབ་བྱང་སེམས། དོན་དམ་བྱང་སེམས་ཀྱི་དཀྱིལ་འཁོར་དང་བདུན་དུ་བཤད་པ་དང༌། མངོན་བརྗོད་བླ་མ་ལས། </span><span class="tibetan-external-citations">ཡི་གེའི་དཀྱིལ་འཁོར་དང་པོ་སྟེ། །གཉིས་པ་མཚན་མའི་དཀྱིལ་འཁོར་ཡིན། །ལག་པའི་ཕྱག་རྒྱ་གསུམ་པ་སྟེ། །གཟུགས་བརྙན་དགོད་པ་བཞི་པའོ། །མེ་ཏོག་བཀྲམ་པ་ལྔ་པ་སྟེ། །དྲུག་པ་ཚོགས་ཀྱི་དཀྱིལ་འཁོར་རོ། །དཀྱིལ་འཁོར་འདི་དག་བྲིས་ནས་ནི། །རྟག་ཏུ་སྒྲུབ་ཅིང་མཆོད་པར་བྱ།</span><span class="front-title"> །ཞེས་དྲུག་ཏུ་བཤད་པ་དང༌། ཡང་ན། ཡེ་ཤེས་ཀྱི། སྤྲུལ་པའི། ཏིང་</span><span class="front-title">ངེ་འཛིན་གྱི། རྡུལ་ཚོན་གྱི། རས་བྲིས་ཀྱི། ལུས་ཀྱི་དཀྱིལ་འཁོར་དང་དྲུག་ཏུའང་བཤད་པ་དང༌། ཤིན་ཏུ་ཟབ་པའི་མན་ངག་ལས། </span><span class="tibetan-external-citations">དཀྱིལ་འཁོར་ལྔ་ལ་བཏུད་དེ་བསྐྲུན།</span><span class="front-title"> །ཞེས་ཏེ་ཕྱི་དབྱིབས་རྡུལ་ཚོན། ལུས། བྷ་གབྱང་ཆུབ་ཀྱི་སེམས། སྙིང་པོ་ཡེ་ཤེས་རླུང་གི་དཀྱིལ་འཁོར་དང་ལྔར་བཤད་པ་དང༌། རྡུལ་ཚོན། རས་བྲིས། ཡིད་དཀྱིལ། ལུས་དཀྱིལ་ཏེ་རྣམ་པ་བཞིར་ཡང་བཤད་ཅིང༌། ཡང་ན་མན་ངག་ཐུན་མོང་མ་ཡིན་པ་ལས། གང་ལས་ལེན་པའི་སྐུར་བྱེད་ཀྱི་དཀྱིལ་འཁོར་བཞི་དང་གང་དུ་བསྐུར་བ་སྦྱང་གཞིའི་དཀྱིལ་འཁོར་བཞི་སྟེ་ཚན་པ་གཉིས་གསུངས་པ་ལས། དང་པོ་ནི། ཕྱི་དབྱིབས་རྡུལ་ཚོན་གྱི་དཀྱིལ་འཁོར། རྫས་གསང་བ་བྱང་ཆུབ་སེམས་ཀྱི་དཀྱིལ་འཁོར། ཕྱག་རྒྱ་བྷ་གའི་དཀྱིལ་འཁོར། དོན་དམ་བྱང་ཆུབ་སེམས་ཀྱི་དཀྱིལ་འཁོར་དང་བཞིའོ། །གཉིས་པ་ནི། སློབ་མའི་ལུས་རྩ། ཡི་གེ་བྷ་ག་ཁམས་བདུད་རྩི། </span><span class="front-title">སྙིང་པོ་ཡེ་ཤེས་རླུང་གི་དཀྱིལ་འཁོར་དང་བཞིར་བཤད་པ་དང༌། མཆོག་དབང་ལ་དཀྱིལ་འཁོར་གསུམ། འཇིག་རྟེན་པའི་རྡུལ་ཚོན་དང་བཞིར་དུས་འཁོར་སོགས་ལས་བཤད་པ་དང༌། དྲིལ་བུ་པས། དབང་རྟུལ་ལ་རས་བྲིས། དབང་འབྲིང་ལ་རྡུལ་ཚོན། དབང་རྣོན་ལ་ལུས་དཀྱིལ་གསུམ་དུ་གསུངས་པ་དང༌། འདུས་པ་དང་ཁ་སྦྱོར་གྱི་རྒྱུད་ཕྱི་མ་ལས། ལུས་དཀྱིལ། བྷ་གབྱང་ཆུབ་སེམས་ཀྱི་དཀྱིལ་འཁོར་གསུམ་དུ་གསུངས་པ་ཁ་ཅིག་གིས་གསང་བ་ཆོས་དཀྱིལ་གསུམ་ཞེས་ཐ་སྙད་བཏགས་པར་མཛད་པ་དང༌། སློབ་དཔོན་སངས་རྒྱས་གསང་བས། རང་བཞིན། ཏིང་འཛིན། གཟུགས་བརྙན་གྱི་དཀྱིལ་འཁོར་གསུམ་དུ་བཤད་པ་དང༌། ར་ལི་སྐུ་གསུང་ཐུགས་ཀྱི་རྒྱུད་ལས། </span><span class="tibetan-external-citations">གདུལ་བྱའི་དབང་པོའི་བྱེ་བྲག་གིས། །ཏིང་འཛིན་མེ་ཏོག་རྡུལ་ཚོན་རིམ།</span><span class="front-title"> །ཞེས་ཏིང་ངེ་འཛིན། མེ་ཏོག་གི་ཚོམ་བུ། རྡུལ་ཚོན་གྱི་དཀྱིལ་འཁོར་དང་</span><span class="front-title">གསུམ་དུ་གསུངས་པ་དང་མཐུན་པར། ཟླ་བ་གྲགས་པའི་གསང་འདུས་མངོན་རྟོགས་རྒྱན་གྱི་འགྲེལ་པ་ལས་ཀྱང་དབང་རྣོན་ལ་ཚོམ་བུའི་དཀྱིལ་འཁོར་གསུངས་པས། དེང་སང་མེ་ཏོག་ཚོམ་བུའི་དཀྱིལ་འཁོར་བྱེད་སྲོལ་འདི་ལའང་བཤད་ཁུངས་ནི་ཡོད་དོ། །ཡང་སམྦུ་ཊི་ལས། བཅོས་མ་ཕྱི་དཀྱིལ་དང༌། གྲུབ་པ་ནང་དཀྱིལ་གཉིས། རིམ་ལྔ་ལས་བསྐྱེད་རིམ་པའི་སློབ་དཔོན་ལ་རྡུལ་ཚོན། རྫོགས་རིམ་པའི་སློབ་དཔོན་ལ་སྒྱུ་མའི་དཀྱིལ་འཁོར་གཉིས་སུ་གསུངས་པ་སོགས་ཡོད་དོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">སྤྲུལ་དང་ཡེ་ཤེས་གྲུབ་པའི་སྤྱོད་ཡུལ་ཏེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལུས་དང་ཚོམ་བུར་དབང་རྣོན་ཁ་ཅིག་གཞུག །</span></p>
			<p class="tibetan-commentary-non-indent"><span class="front-title">དེ་དག་ཀྱང་མདོར་བསྡུ་ན་སྔོན་བྱུང་རྡོ་རྗེ་འཆང་གིས་རྒྱུད་གསུངས་ཚེ་ཡེ་ཤེས་ཀྱི་དཀྱིལ་འཁོར་སྤྲུལ་ནས་ས་བཅུའི་བྱང་ཆུབ་སེམས་དཔའ་རྣམས་ལ་དབང་བསྐུར་ཏེ་</span><span class="front-title">རྒྱུད་བསྟན་པ་དང༌། སངས་རྒྱས་སྤྲུལ་པའི་སྐུས་སྤྲུལ་པ་མཆོག་གི་དཀྱིལ་འཁོར་སྤྲུལ་ནས་གྲུབ་པའི་ས་ལ་གནས་པ་རྣམས་ལ་དབང་བསྐུར་བའི་དཀྱིལ་འཁོར་གྱི་རྣམ་གཞག་ནི་འཕགས་པ་ཁོ་ནའི་སྤྱོད་ཡུལ་ཏེ་སོ་སྐྱེའི་བློ་ལས་འདས་པས་རྣམ་གཞག་འདི་ཙམ་ཞེས་གཞག་དཀའ་ལ། རྒྱུད་སྨིན་བྱེད་དུ་རུང་བའི་དཀྱིལ་འཁོར། རྡུལ་ཚོན། རས་བྲིས། ཡིད་དཀྱིལ། ལུས་དཀྱིལ་བཞིར་བཤད་པ་ལས་ཀྱང་ལུས་དཀྱིལ་དུ་བསྐུར་བ་ནི་གྲུབ་ཆེན་དྲིལ་བུ་པ་མ་གཏོགས་སློབ་དཔོན་ཕལ་ཆེ་བའི་ལུགས་ལ་སྔོན་དབང་མ་ཐོབ་པ་ལ་མི་རུང་ཞིང༌། ཡིད་དཀྱིལ་དུ་བསྐུར་བ་ལའང་དཔོན་སློབ་མཚན་ཉིད་ཁྱད་པར་ཅན་ཞིག་དགོས་པས་འདི་གཉིས་ཀྱང་སྤྱིའི་དབང་དུ་བྱས་པ་མ་ཡིན་ལ། ཚོམ་བུའང་དབང་རྣོན་གྱི་དབང་དུ་བྱས་པར་གསུངས་པས་དེ་དག་ནི་དམིགས་བསལ་གྱི་གང་ཟག་ཁ་ཅིག་གཞུག་པར་བྱ་བ་ཡིན་ནོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">དང་པོར་འཇུག་རུང་རྡུལ་ཚོན་རས་བྲིས་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བློས་བསླངས་དམ་ཚིག་སྤྱན་དྲངས་ཡེ་ཤེས་པ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སངས་རྒྱས་རྣམ་པར་འཕྲུལ་པ་བསྐུར་གཞི་ཡི། །</span></p>
			<p class="tibetan-root-text_tibetan-root-text-last-line"><span class="tibetan-root-text">དཀྱིལ་འཁོར་གསུམ་ཡིན་་་་་༌། །</span></p>
			<p class="tibetan-commentary-non-indent"><span class="front-title">ཅེས་དབང་པོ་རབ་འབྲིང་ཐ་མ་གསུམ་ཀ་དང་པོར་འཇུག་ཅིང་གཞུག་ཏུ་རུང་བའི་དཀྱིལ་འཁོར་ནི་རྡུལ་ཚོན་རས་བྲིས་བློས་བསླངས་ཏེ། དེ་རེ་རེ་ལའང་གསར་དུ་བསྒྲུབ་པ་དམ་ཚིག་པ། གདོད་ནས་གྲུབ་པའི་ལྷ་སྤྱན་དྲངས་ནས་བསྟིམས་པ་ཡེ་ཤེས་པ། ཟུང་འཇུག་སངས་རྒྱས་ཀྱི་རྣམ་པར་འཕྲུལ་པ་ཞེས་བྱ་བ་སྟེ་དབང་བསྐུར་གཞིའི་དཀྱིལ་འཁོར་གསུམ་ཡིན་ལ། དེ་ལ་རྡུལ་ཚོན་ནི་ཡོངས་སུ་གྲགས་ཤིང་གོང་</span><span class="front-title">གི་བརྒྱད་ལ་སོགས་པའི་དབྱེ་བ་འགའ་ཞིག་ཀྱང་རྡུལ་ཚོན་གྱི་རྒྱུ་དང༌། མཚན་མ་འགོད་ཚུལ་གྱི་དབྱེ་བ་ཡིན་ལ། རས་བྲིས་ནི་མི་གཡོ་བླ་མེད་ཀྱི་རྒྱུད་དང་འཕགས་ཡུལ་གྱི་སློབ་དཔོན་མང་པོས་གསལ་བར་བཤད་པ་དང༌། གོང་སྨོས་དཀྱིལ་འཁོར་གྱི་དབྱེ་བ་དེ་རྣམས་ལས་དངོས་སུ་མ་བྱུང་ཡང་བློས་བསླང་གི་དཀྱིལ་འཁོར་གཞལ་མེད་ཁང་པར་གྲུབ་ཟིན་དུ་སྨིན་བྱེད་ཀྱི་དབང་བསྐུར་བ་ནི་ཤིན་ཏུ་རུང་སྟེ། རིགས་ལྡན་གྲགས་པས་དྲང་སྲོང་བྱེ་བ་ཕྲག་ཕྱེད་དང་བཞི་ལ་དུས་འཁོར་གྱི་བློས་བསླང་དུ་སྨིན་བྱེད་ཀྱི་དབང་བསྐུར་ཞིང༌། རིགས་ལྡན་ཕྱི་མ་རྣམས་ཀྱིས་ཀྱང་དེ་ཉིད་དུ་དབང་བསྐུར་བར་གསུངས་པ་དང༌། དབང་རྟུལ་ལ་རྡུལ་ཚོན་ལས་ཀྱང་བློས་བསླང་གཞལ་ཡས་ཁང་གི་རྣམ་པར་འཆར་བདེ་བའི་རིགས་པས་ཀྱང་འགྲུབ་པ་ཡིན་ནོ། །འོན་ཀྱང་ལག་ལེན་དུ་མི་འབྱུང་བ་ནི་ཤིན་ཏུ་སྒྲུབ་དཀའ་བས་དཀྱུས་སུ་མི་འབྱོར་བ་ལ་</span><span class="front-title">དགོངས་པ་ཡིན་ཅིང༌། རྒྱུད་དང་དགོངས་འགྲེལ་རྣམས་ལས་ཀྱང་དམིགས་བསལ་ཅན་མ་གཏོགས་ཕལ་ཆེར་རྡུལ་ཚོན་ལ་བརྟེན་པའི་ཕྱོགས་ཉིད་གསུངས་པ་དང༌། འདུལ་བ་ལུང་ལས་ཀྱང༌། </span><span class="tibetan-external-citations">ཆོ་ག་བཙན་པོ་དག་ཡོད་ན་བག་ཡངས་སུ་བྱ་བ་ལ་བརྟེན་པར་མི་བྱའོ།</span><span class="front-title"> །ཞེས་བཤད་པ་དང་ཆ་མཐུན་པར་སྤྱིར་བཏང་སྒྲུབ་པའི་ནུས་པ་ཡོད་བཞིན་དུ་དམིགས་བསལ་ལ་བརྟེན་པར་མི་རིགས་པའི་ཕྱིར་དང༌། སོ་སྐྱེའི་སློབ་དཔོན་སློབ་མའི་སེམས་རྒྱུད་མི་རྟོགས་པ་རྣམས་ཀྱིས་སྐལ་དམན་རིམ་གྱིས་པའི་ཚུལ་བརྟེན་ན་ལེགས་པའི་ཕྱིར་དང༌། ཡོ་བྱད་དང་ལྡན་ན་ཚོགས་ཀྱང་ཆེ་བས་དེང་སང་སློབ་དཔོན་གྱིས་སློབ་མ་ལ་ཐོག་མར་སྨིན་བྱེད་ཀྱི་དབང་བསྐུར་བ་རྡུལ་ཚོན་གྱི་དཀྱིལ་འཁོར་ལ་བརྟེན་པ་ཉིད་ཕུན་སུམ་ཚོགས་པའི་ཡན་ལག་ཡིན་ནོ། །</span></p>
			<p id="_idParaDest-486" class="tibetan-sabche1"><span class="tibetan-sabche">གཉིས་པ་འཇུག་ཡུལ་རྒྱུད་ཀྱི་དབྱེ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་ཐབས་ཤེས་གཙོ་བོ་རུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྟོན་ཚུལ་དབྱེ་བས་ཕ་རྒྱུད་རིགས་གསུམ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">མ་རྒྱུད་རིགས་དྲུག་མཐར་ཐུག་དུས་འཁོར་ཏེ། །</span></p>
			<p class="tibetan-commentary-non-indent"><span class="front-title">རྣལ་འབྱོར་བླ་ན་མེད་པའི་རྒྱུད་དེ་ལ་ཐབས་གཙོ་བོར་སྟོན་པ་དང༌། ཤེས་རབ་གཙོ་བོར་སྟོན་པའི་ཚུལ་གྱིས་དབྱེ་བས་ཕ་རྒྱུད་དང་མ་རྒྱུད་གཉིས་སུ་དབྱེ་ཞིང༌། དེ་གཉིས་ལའང་ནང་གསེས་སུ་དབྱེ་ན་ཕ་རྒྱུད་ལ། འདོད་ཆགས་ཞེ་སྡང་གཏི་མུག་གི་རིགས་ཀྱི་རྒྱུད་གསུམ་དུ་དབྱེ་བར་རྡོ་རྗེ་སྙིང་པོ་རྒྱན་གྱི་རྒྱུད་ལས་བཤད་ཅིང༌། འདུས་པ་རྒྱུད་ཕྱི་མ་ལས། </span><span class="tibetan-external-citations">རིགས་རྒྱལ་རྡོ་རྗེ་ཅན་རྣམས་ཀྱི། །འཁོར་ལོས་སྒྱུར་བ་དྲུག་གི་རྒྱ།</span><span class="front-title"> །ཞེས་མི་བསྐྱོད་པ། རྣམ་སྣང༌། རིན་འབྱུང༌། འོད་དཔག་མེད། དོན་</span><span class="front-title">གྲུབ། དྲུག་པ་རྡོ་རྗེ་འཆང་སྟེ་རིགས་དྲུག་ཏུའང་བཤད་པ་དང༌། མ་རྒྱུད་ལའང༌། ངེས་བརྗོད་བླ་མ་ལས། </span><span class="tibetan-external-citations">ཡང་ན་རྡོ་རྗེ་སེམས་དཔའ་སྟེ། །རྣམ་སྣང་རྡོ་རྗེ་ཉི་མ་དང༌། །པདྨ་གར་དབང་རྒྱལ་པོ་དང༌། །དབང་ཕྱུག་རྟ་མཆོག་ཧེ་རུ་ཀ །</span><span class="front-title">ཞེས་མཚན་གྱི་ཁྱད་པར་གྱིས་གསུངས་པ་ལྟར་དྲུག་ཏུའང་དབྱེར་ཡོད་ལ། དྲུག་པོ་དེའི་ཡང་མཐར་ཐུག་པའི་རྒྱུད་ཀྱི་རྒྱལ་པོ་ནི་དུས་ཀྱི་འཁོར་ལོ་ཡིན་ལ། གཉིས་ཀ་བསྡོམས་པས་རྒྱུད་ཀྱི་རབ་དབྱེ་བཅུ་གཉིས་སོ། །དེའང་ཕྱེ་ན་སྟོང་ཕྲག་མང་པོར་འགྱུར་ཏེ། ཡང་དག་པར་སྦྱོར་བ་ལས། </span><span class="tibetan-external-citations">རིགས་ནི་ལྔ་པོ་དེ་ཉིད་ལས། །སྟོང་ཕྲག་དུ་མ་བྱེད་པ་ཉིད། །དེ་ཕྱིར་འདི་དག་རང་བཞིན་གཅིག །བདེ་ཆེན་མཆོག་ཏུ་ཕན་པའོ།</span><span class="front-title"> །ཞེས་རིགས་དྲུག་པོ་དེ་ཉིད་ལ་རྡོ་རྗེ་འཆང་གི་རིགས་ཁྱབ་བྱེད་དུ་བྱས་པས་ལྔར་འགྱུར་བ་ལས་དུ་མར་དབྱེ་བས་སོ། །ཕ་མའི་རྒྱུད་ཀྱི་ཁྱད་པར་ཡང་དཀྱིལ་འཁོར་གྱི་ལྷ་སྒྲུབ་</span><span class="front-title">ཐབས་གང་ཞིག་ཐབས་ཡབ་གཙོ་བོར་གྱུར་པའི་བསྐྱེད་རིམ་གྱི་རྣམ་གཞག་དང་སྔགས་དང་ཆོ་ག་གཙོ་བོར་སྟོན་ཅིང༌། ཤེས་རབ་ལྷ་མོའི་སྔགས་དང་ཆོ་ག་མཆོག་བསྒྲུབ་མི་སྟོན་པ་དེ་ནི་ཐབས་རྒྱུད་ཡིན་ལ། ཐབས་རྒྱུད་ཀྱི་ཁྱད་ཆོས་རྣམས་ཤེས་རབ་ཀྱི་རྒྱུད་ལ་ཚང་ཞིང༌། ཐབས་རྒྱུད་ལ་མེད་པའི་གནད་མང་པོ་ཡང་ཤེས་རབ་ཀྱི་རྒྱུད་ལ་ཡོད་པས། ཐབས་རྒྱུད་ལས་ཤེས་རབ་ཀྱི་རྒྱུད་ཟབ་བོ། །དེས་ན་དཀྱིལ་འཁོར་ལྷའི་སྒྲུབ་ཐབས་གང་ཞིག་ཤེས་རབ་རྡོ་རྗེ་ལྷ་མོའི་ཚོགས་ཀྱི་དཀྱིལ་འཁོར་དང༌། སྔགས་དང་ཆོ་ག་རྒྱས་པར་སྟོན་པ་དེ་ནི་མ་རྒྱུད་ཅེས་བྱ་སྟེ། འདི་ལའང་ཡབ་ཡུམ་ཆ་མཉམ་པར་སྟོན་པ་དང་ཡུམ་གྱི་རིགས་ཤས་ཆེར་སྟོན་པ་སྟེ་རིགས་གཉིས་ཡོད་དོ། །གཞན་དག་ཐབས་ཤེས་ཕྱོགས་རེའི་སྒོ་ནས་དབྱེ་བར་འདོད་པ་དང༌། ཕ་རྒྱུད་མ་རྒྱུད་གཉིས་ཐབས་ཤེས་ཕྱོགས་རེ་དང༌། གཉིས་མེད་ཀྱི་རྒྱུད་ཐབས་ཤེས་</span><span class="front-title">ཟུང་འཇུག་ཡིན་ཅེས་བཤད་པའང་ཡོད་དོ། །དབྱེ་བ་མཐའ་ཡས་པ་དེ་རྣམས་ཐབས་ཤེས་སམ། ཕ་མའི་རྒྱུད་གཉིས་སུ་འདུས་པའི་ཚུལ་ཡང༌། བརྗོད་བྱ་ཟབ་པ་དང་རྒྱ་ཆེ་བ་གཉིས་ཀྱི་ནང་དུ་མ་འདུས་པ་མེད་པ་ལ་སོགས་པའི་ཚུལ་མང་པོ་དང༌། ལམ་བསྐྱེད་རྫོགས་གཉིས་སུ་འདུས་པ་སོགས་ཀྱི་ཕྱིར་ཏེ། ཤྲདྡྷཱ་ཀ་རས། </span><span class="tibetan-external-citations">དེ་ལ་ཐབས་ཤེས་ཀྱི་རྒྱུད་ཀྱི་དབྱེ་བ་ནི། དེ་ཁོ་ན་ཉིད་སྟོན་པ་དང༌། གདུལ་བྱ་དང༌། རྣམ་པ་དག་དང༌། ཐུན་མོང་དུ་མངོན་པར་གྲགས་པ་ལ་སོགས་པས་ཐ་དད་པར་གཞག་པར་བྱའོ། །དེའང་རྒྱ་ཆེ་བའི་དེ་ཁོ་ན་ཉིད་གང་དུ་གཙོ་བོར་སྟོན་པའི་རྒྱུད་ནི་ཐབས་ཀྱི་རྒྱུད་དོ། །གང་དུ་ཟབ་པ་ཉིད་གཙོ་བོར་བྱས་ཏེ་སྟོན་པ་ནི་ཤེས་རབ་ཀྱི་རྒྱུད་དོ། །གང་དུ་སྐྱེས་པ་དང༌། རང་གི་སྡེ་པ་འདུལ་བའི་ཕྱིར་ལྷ་ཕོའི་རྣམ་པ་མང་བར་སྟོན་པའི་དཀྱིལ་འཁོར་ནི་ཐབས་ཀྱི་རྒྱུད་དོ། །གང་དུ་བུད་མེད་དང༌། ཕྱི་རོལ་མུ་སྟེགས་</span><span class="tibetan-external-citations">ཅན་འདུལ་བའི་ཕྱིར་དེ་དག་དང་རྗེས་སུ་མཐུན་པའི་ལྷ་མོའི་རྣམ་པ་མང་བའི་དཀྱིལ་འཁོར་སྟོན་པ་ནི་ཤེས་རབ་ཀྱི་རྒྱུད་དོ། །གང་དུ་ཕྱི་ནང་གི་ཕུང་པོ་དང༌། ཁམས་དང༌། སྐྱེ་མཆེད་ཀྱི་རྣམ་པར་དག་པའི་ལྷ་སྟོན་པ་ནི་ཐབས་ཀྱི་རྒྱུད་དོ། །གང་དུ་ཕྱི་ནང་གི་རྩ་དང༌། བྱང་ཆུབ་ཀྱི་སེམས་རྣམ་པར་དག་པའི་ལྷ་སྟོན་པ་ནི་ཤེས་རབ་ཀྱི་རྒྱུད་དོ། །གང་དུ་འཇིག་རྟེན་དང་རྗེས་སུ་མཐུན་པའི་ལྷའི་རྣམ་པ་སྟོན་པ་ནི་ཐབས་ཀྱི་རྒྱུད་དོ། །གང་དུ་འཇིག་རྟེན་དང་འགལ་བའི་ལྷའི་རྣམ་པ་སྟོན་པ་ནི་ཤེས་རབ་ཀྱི་རྒྱུད་ཅེས་བྱ་བ་ལ་སོགས་པ་བཏགས་པ་ཡིན་ནོ། །དེ་ཡང་ཤེས་རབ་ཀྱི་དབྱེ་བས། །རྣལ་འབྱོར་པ་ནི་གཉིས་སུ་བརྗོད།</span><span class="front-title"> །ཅེས་གསུངས་པ་ཡིན་ནོ། །ཞེས་སོ། །དེ་དག་ཀྱང་ངོ་བོ་གཉིས་མེད་ཀྱི་རྒྱུད་དུ་འདུ་བ་ཡིན་ཏེ། དྲི་མེད་འོད་ལས། </span><span class="tibetan-external-citations">རང་གི་ངོ་བོས་ནི་ཐམས་ཅད་ཤེས་རབ་དང་ཐབས་ཀྱི་བདག་ཉིད་ཅན་རྣལ་འབྱོར་གྱི་རྒྱུད་</span><span class="tibetan-external-citations">ཉིད་དོ།</span><span class="front-title"> །ཞེས་སོགས་ལུང་མང་པོ་ནས་གསུངས་པའི་ཕྱིར་རོ། །</span></p>
			<p id="_idParaDest-487" class="tibetan-sabche1"><span class="tibetan-sabche">གསུམ་པ་དབང་བསྐུར་གྱི་རྣམ་གཞག་དངོས་ལ་གསུམ། སྔོན་འགྲོའི་ཆོ་ག དངོས་གཞི་དབང་བསྐུར། བྱེད་ལས་དག་པ་བཤད་པའོ། །དང་པོ་༼སྔོན་འགྲོའི་ཆོ་ག་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུད་སྡེ་སོ་སོའི་ས་ཆོག་སྟ་གོན་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྒྲུབ་མཆོད་བདག་ཉིད་ཞུགས་ནས་ཕྱི་ནང་འཇུག །</span></p>
			<p class="tibetan-commentary-non-indent"><span class="front-title">རྒྱུད་སྡེ་སོ་སོ་ནས་ཆོ་གའི་རིམ་པ་རྒྱས་བསྡུས་ཅི་རིགས་བཤད་ཅིང་དགོངས་འགྲེལ་གྱི་བཀའ་སྲོལ་ཡང་མང་དུ་བྱུང་ཡང་འཕགས་པ་ཡབ་སྲས་དང་ཨ་བྷ་ཡཱའི་གཞུང་ལྟར་གྲགས་ཆེ་བའི་དབང་དུ་བཤད་ན། ཐོག་མར་སློབ་དཔོན་བསྙེན་པ་མ་སོང་བར་དབང་བསྐུར་རབ་གནས་སོགས་ལ་འཇུག་པ་ནི་ཉེས་པ་ཆེ་བས། དུས་གྲངས་</span><span class="front-title">མཚན་མའི་བསྙེན་པ་གང་རུང་སྔོན་དུ་སོང་བས་དབང་བསྐུར་བའི་སྐབས་སུ་བབས་ན། སློབ་མས་གསོལ་བ་བཏབ་ཅིང་སླར་ཡང་ཞག་བདུན་ལ་སོགས་པར་གནང་བ་ཞུ་བའི་བསྙེན་པ་ལ་འཇུག་ཅིང་སློབ་མ་ལ་སྲུང་བ་བྱ། དེ་ནས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་ལས་ཆོ་ག་སྟ་གོན་དངོས་གཞི་གསུམ་དུ་བཤད་དེ། དེ་ལས་ཆོ་ག་ནི། སློབ་དཔོན་ཀླུ་སྒྲུབ་ཞབས་ཀྱིས། </span><span class="tibetan-external-citations">ས་གཞི་སྦྱང་དང་བྱིན་རླབས་དང༌། །ས་ཡོངས་གཟུང་དང་བསྲུང་བའོ།</span><span class="front-title"> །ཞེས་བཞིར་བཤད་ཅིང་སྔོན་དུ་ས་བརྟག་པ་དང་བསླང་བ་ཡང་དགོས་སོ། །སྟ་གོན་ནི། </span><span class="tibetan-external-citations">ས་ཡི་ལྷ་དང་དཀྱིལ་འཁོར་ལྷ། །བུམ་པ་རྣམ་དག་སློབ་མ་དག །སྟ་གོན་དུ་ནི་གནས་པ་དང༌།</span><span class="front-title"> །ཞེས་བཞིར་བཤད། དངོས་གཞི་ལ། </span><span class="tibetan-external-citations">ཐིག་གདབ་པ་ཡི་ཆོ་ག་དང༌། །དེ་བཞིན་རྡུལ་ཚོན་བཀྱེ་བ་དང༌།</span><span class="front-title"> །ཞེས་དཀྱིལ་འཁོར་གྱི་ལས་རིམ་ལ་ཐིག་གདབ་པ་དང༌། ཚོན་འགྱེད་པ་བསྟན་ཏེ། བུམ་</span><span class="front-title">པ་འགོད་པ་དང༌། དཀྱིལ་འཁོར་བརྒྱན་པ་སོགས་ཀྱང་བྱའོ། </span><span class="tibetan-external-citations">།དཀྱིལ་འཁོར་བྱིན་གྱིས་བརླབས་པ་དང༌། །དེ་ལ་མཆོད་པའི་བྱེ་བྲག་དང༌། །སློབ་དཔོན་བདག་ཉིད་འཇུག་པ་དང༌།</span><span class="front-title"> །ཞེས་དཀྱིལ་འཁོར་སྒྲུབ་ཅིང་མཆོད་གཏོར་ཕུལ་ལ་བདག་ཉིད་འཇུག་ཅིང་དབང་བླང་བ་བསྟན་ཏེ། སྔོན་དུ་རང་ཉིད་ལྷའི་རྣལ་འབྱོར་བསྒོམ་པ་དང་ཇི་ལྟར་རིགས་པར་བུམ་བསྐྱེད་ཀྱང་བྱའོ། </span><span class="tibetan-external-citations">།དེ་བཞིན་སློབ་མ་གཞུག་པ་དང༌། །བུམ་པའི་དབང་དང་གསང་བའི་དབང༌། །ཤེས་རབ་ཡེ་ཤེས་དབང་དང་བཞིས། །དེ་བཞིན་དུ་ནི་བཞི་པ་དང༌། །དབང་བཞི་རྫོགས་པར་བསྐུར་བར་བསྟན།</span><span class="front-title"> །ཞེས་སློབ་མ་དཀྱིལ་འཁོར་དུ་གཞུག་པ་དང༌། </span><span class="tibetan-external-citations">རབ་ཏུ་གནས་དང་སྦྱིན་སྲེག་སྟེ། །དཀྱིལ་འཁོར་གྱི་ནི་ཡན་ལག་མཆོག</span><span class="tibetan-external-citations"> །འདི་ནི་ཆོ་ག་ཉི་ཤུའོ།</span><span class="front-title"> །ཞེས་རབ་གནས་དང་སྦྱིན་སྲེག་ཀྱང་བསྟན་ཏེ་ཆོ་ག་ཉི་ཤུར་བཤད་ལ། གཞུང་འདིར་མི་གསལ་བ་དག་ནི་ཀླུ་བྱང་དང་ཨ་བྷ་ཡཱ་ཀ་རའི་གཞུང་ལས་ཤེས་དགོས་པ་ཡིན་ནོ། །</span></p>
			<p class="tibetan-regular-indented"><span class="front-title">དེ་དག་གི་ལག་ལེན་གོ་དོན་སྒོམ་རིམ་རྒྱས་པ་གཞུང་ཆེན་པོ་རྣམས་ལས་རྟོགས་པར་བྱ་དགོས་ཀྱང༌། འདིར་མདོ་ཙམ་བཀྲོལ་ན། དང་པོ་ས་ཆོག་གི་སྐབས་སུ་རྒྱུད་གཞུང་ཕལ་ཆེར་དུ་ས་བརྟག་པ་ལ་སོགས་པའི་ཆོ་ག་འགའ་ཞིག་མ་གསུངས་པ་ནི་མངོན་པར་འདུ་བྱས་པའི་གནས་ཀྱི་དབང་དུ་བྱས་ལ། རྡོ་རྗེ་མཁའ་འགྲོ་དང་སྤྱི་རྒྱུད་ལས་དཀྱིལ་འཁོར་གྱི་ས་གསར་དུ་བྱེད་པ་སོགས་ལ་དགོངས་ནས་ས་བརྟག་པ་སོགས་གསུངས་པ་ལྟར་ཨ་བྷ་ཡཱ་ཀ་རས་རྒྱས་པར་བཤད་དེ་དེའི་ཚུལ་ནི། ས་བརྟག་པ་ལ་ཕྱོགས་དང་ཁ་དོག་དང་མཚན་ཉིད་དང་ས་དང་ཆུའི་སྒོ་ནས་</span><span class="front-title">བརྟགས་པ་རྣམས་དང༌། ས་སློང་བ་ལ་མངོན་པ་ཡུལ་གྲོང་གི་བདག་པོ་རྒྱལ་པོ་ལ་སོགས་པ་དང་མི་མངོན་པ་ཞིང་སྐྱོང་ངམ་སའི་ལྷའམ་དེ་གཉིས་ཀ་ལ་སློང་བ་དང༌། ས་སྦྱོང་བ་ལ་ལྟོ་འཕྱེ་བརྟགས་ལ་བརྐོས་ཏེ་སེལ་ཕྱུང་ནས་མཚན་ཉིད་ཅན་གྱི་སྟེགས་བུ་བྱས་ལ་རྫས་དང་སྔགས་དང་ཏིང་ངེ་འཛིན་དང་བླ་ན་མེད་པ་དག་པས་སྦྱང་བ་རྣམས་དང༌། ས་གཟུང་བ་ལ་དཀྱིལ་འཁོར་གྱི་ཁང་པ་བྱས་ཏེ་དཀྱིལ་འཁོར་བསྒོམས་ནས་ལྷ་ལ་སྙན་གསན་འབེབ་པ་དང༌། སློབ་མས་གསོལ་བ་བཏབ་སྟེ་སློབ་དཔོན་གྱིས་དཀྱིལ་འཁོར་འདེགས་པ་དང༌། བདུད་འདུལ་བའི་ཕྱིར་གཙོ་བོ་ལས་བྱེ་བའི་རང་ལྷའི་ང་རྒྱལ་བྱས་ནས་བགེགས་ལ་བཀའ་བསྒོ་ཞིང་རྡོ་རྗེའི་གར་དང་སྟངས་སྟབས་ཀྱིས་བགེགས་བསྐྲད་པ་རྣམས་དང༌། ས་སྲུང་བ་ལ་རྡོ་རྗེ་ཕུར་བུ་བསྐྱེད་ལ་བཀའ་བསྒོ་མི་ཉན་པར་གེགས་བྱེད་པའི་བགེགས་རྣམས་</span><span class="front-title">བཀུག་སྟེ་དེ་དག་ལ་ཕུར་བུས་གདབ་པ་དང༌། ཕྱིས་བགེགས་མི་འཇུག་པའི་ཕྱིར་སྲུང་འཁོར་བསྒོམ་སྟེ་བྱིན་གྱིས་བརླབས་པ་རྣམས་བྱ་བར་བཤད་དོ། །སྔོན་འདུ་བྱས་པའི་གནས་སུ་ནི་ས་བརྟག་པ་དང་བརྐོས་ནས་སེལ་དབྱུང་བ་སོགས་མི་དགོས་པར་བཤད་ཅིང༌། ས་ཆོག་གཏན་མི་དགོས་པ་མིན་པར་ས་ཆོག་ཅི་རིགས་བྱ་བར་བཤད་པས་སྐབས་ཐོབ་ཀྱི་ས་ཆོག་གཞན་རྣམས་བྱས་པ་ལེགས་ལ། རས་བྲིས་དང་ཡིད་ཀྱི་དཀྱིལ་འཁོར་དང་ལུས་དཀྱིལ་ལ་ས་ཆོག་མི་དགོས་སོ། །གཉིས་པ་སྟ་གོན་གྱི་སྐབས་སུ་སྟ་གོན་འོག་མ་གསུམ་རྒྱུད་གཞུང་ཕལ་ཆེར་ལས་བཤད་ཅིང༌། སམྦུ་ཊི་དང་སྒྱུ་དྲ་དང་ཀླུ་སྒྲུབ་ཡབ་སྲས་ལ་སོགས་པས་སའི་ལྷ་སྟ་གོན་ཡང་བཤད་དོ། །གོ་རིམ་ལ་བུམ་པ་སྟ་གོན་གྱི་འོག་ཏུ་ལྷ་སྟ་གོན་བྱ་བ་དང་དཀྱིལ་འཁོར་བྲིས་ཟིན་ནས་སློབ་མ་སྟ་གོན་བྱ་བ་སོགས་སྣ་ཚོགས་འབྱུང་ཡང༌།</span><span class="front-title"> དང་པོར་ས་ལྷའི་སྟ་གོན་བྱས་ནས་དཀྱིལ་འཁོར་གྱི་ལྷ་སྟ་གོན་བྱ་བ་དང་དེ་ནས་བུམ་པ་སྟ་གོན་བྱས་ནས་སློབ་མ་སྟ་གོན་བྱས་པའི་གོ་རིམ་ཉིད་ལེགས་སོ། །དེ་ལ་སའི་ལྷ་སྟ་གོན་ལས་ཐིག་གི་སྔོན་དུ་བྱེད་པ་ལེགས་ལ་ཀླུ་བྱང་གིས་ལས་ཐིག་བཏབ་ནས་བྱ་བར་ཡང་བཤད་དོ། །དེའི་ཚུལ་ནི་དཀྱིལ་འཁོར་གྱི་དབུས་སུ་སའི་ལྷ་བསྐྱེད་ནས་ཡེ་ཤེས་པ་བསྟིམས་ལ་མཆོད་གཏོར་ཕུལ་ཏེ་གསོལ་བ་བཏབ་པས་གནང་བ་བྱིན་ནས་སའི་ངོ་བོར་གནས་པར་བསྒོམ་པར་བཤད་དོ། །དཀྱིལ་འཁོར་ལྷ་སྟ་གོན་ནི་ལས་ཐིག་མ་བཏབ་པར་བྱ་བ་མང་པོས་བཤད་ཀྱང་ཀླུ་བྱང་གིས་ལས་ཐིག་བཏབ་ནས་བྱ་བར་བཤད་པ་ལེགས་ཏེ། དེའི་ཚུལ་ནི་ཐིག་སྐུད་ཀྱི་རྒྱུ་དང་ཚད་དང་བྱིན་རླབས་རྣམས་ཐིག་ཆོག་ཇི་ལྟ་བ་བཞིན་དུ་བྱས་ནས་ལས་ཐིག་བཏབ་སྟེ་ལྷ་གནས་ངེས་པར་བྱས་ལ་ལྷའི་གནས་རྣམས་སུ་དྲིའི་ཐིག་ལེ་བཀོད། དེར་དམ་ཚིག་གི་</span><span class="front-title">དཀྱིལ་འཁོར་བསྒོམས་ནས་སྔར་ནམ་མཁར་བཏེག་པའི་དཀྱིལ་འཁོར་སྤྱན་དྲངས་ཤིང་དབང་བསྐུར་ཏེ་མཆོད་ཅིང་བསྟོད་ལ་གསོལ་བ་བཏབ་པར་བཤད་དོ། །བུམ་པ་སྟ་གོན་ནི་བུམ་པའི་རྒྱུ་དང་མཚན་ཉིད་དང་གྲངས་དང་བུམ་མཚན་དང་ནང་གི་བཅུད་དང་མགུལ་ཆིངས་དང་ཁ་རྒྱན་ལ་སོགས་པ་ཚུལ་བཞིན་དུ་བྱས་ལ། དེར་དམ་ཚིག་གི་ལྷ་བསྐྱེད་ནས་ཡེ་ཤེས་པ་གཞུག་ཅིང་དབང་བསྐུར་ལ་མཆོད་ཅིང་བསྟོད་དེ་བཟླས་པ་སོགས་བྱ་བའོ། །བུམ་མཚན་དང་དེ་ཉིད་ལྷར་བསྐྱེད་པ་སོགས་གཞུང་འགའ་ཞིག་ཏུ་མི་འབྱུང་བ་ནི་རྒྱས་བསྡུས་ཀྱི་ཁྱད་པར་རོ། །སློབ་མ་སྟ་གོན་ནི་སློབ་མའི་མཚན་ཉིད་གྲངས་དང་ཁྲུས་དང་མཎྜལ་སོགས་ཚུལ་བཞིན་བྱས་ཏེ། སྔགས་ལ་མོས་པ་བསྐྱེད་ཅིང་དབང་བསྐུར་བྱ་བའི་ཕྱིར་ཀུན་སློང་བཅོས་ཤིང་ནང་དབང་བསྐུར་བ་དང༌། གསོལ་བ་གདབ་ཅིང་སྔགས་ལ་མོས་པ་བརྟན་པོ་འཛིན་དུ་གཞུག་</span><span class="front-title">པ་དང༌། རྒྱུད་ལས་སུ་རུང་བར་བྱ་བའི་ཕྱིར་སྡོམ་པ་བཟུང་ཞིང་གནས་གསུམ་བྱིན་གྱིས་བརླབ་པ་དང༌། དངོས་གྲུབ་ཀྱི་ལྟས་བརྟག་པའི་ཕྱིར་སོ་ཤིང་དོར་བ་དང༌། ངག་གི་ཉེས་པ་སྦྱོང་བའི་ཕྱིར་ཁྱོར་ཆུ་བླུད་པ་དང༌། རྨི་ལམ་མི་འཁྲུག་པའི་ཕྱིར་ཀུ་ཤ་གཏད་པ་དང༌། བར་ཆད་ཞི་བའི་ཕྱིར་སྲུང་སྐུད་གདགས་པ་དང༌། སྤྲོ་བ་བསྐྱེད་པའི་ཕྱིར་ཆོས་བཤད་པ་དང༌། མཚན་ལྟས་རྟོགས་པའི་ཕྱིར་རྨི་ལམ་བརྟག་པ་རྣམས་བྱ་བར་བཤད་ལ། འགའ་ཞིག་ཏུ་ཀུན་སློང་བཅོས་པ་དང་ནང་དབང་སོགས་མི་འབྱུང་བའང་རྒྱས་བསྡུས་ཀྱི་ཁྱད་པར་ཡིན་ནོ། །རས་བྲིས་དང་ཡིད་ཀྱི་དཀྱིལ་འཁོར་དང་ལུས་དཀྱིལ་གྱི་ཆོ་ག་ལ་སྟ་གོན་ཐམས་ཅད་མེད་པ་དང་བུམ་པ་སྟ་གོན་དང་སློབ་མ་སྟ་གོན་གཉིས་བྱ་བ་ཅི་རིགས་བཤད་ཀྱང༌། རས་བྲིས་དང་ཡིད་ཀྱི་དཀྱིལ་འཁོར་ལ་སྟ་གོན་ཕྱི་མ་གཉིས་ངེས་པར་དགོས་ཤིང༌། ལུས་དཀྱིལ་ལ་སྟ་</span><span class="front-title">གོན་དེ་དག་མི་དགོས་པ་ལེགས་པ་ཡིན་ནོ། །དངོས་གཞིའི་ཐོག་མར་དཀྱིལ་འཁོར་གྱི་ལས་རིམ་ནི། གཙོ་བོ་ཐིག་ཚོན་གྱིས་ལས་ཐིག་བཏབ་སྟེ་དེ་བྱིན་གྱིས་བརླབ་པའི་ཕྱིར་ཡེ་ཐིག་བྱ་བ་ལས། ལས་ཐིག་ནི་སྔར་བཏབ་པ་དེ་ཉིད་ཡིན་ལ། སྐབས་འདིར་འདེབས་པའང་གྲུབ་ཆེན་མང་པོས་བཤད་ཅིང༌། ཡེ་ཐིག་ལ་ཐིག་སྐུད་ཀྱི་རྒྱུ་དང་གྲངས་དང་ཁ་དོག་དང་བྱིན་རླབས་དང་སྡོད་ས་དང་རྐང་སྟབས་དང་སྐོར་ཕྱོགས་ལ་སོགས་པའི་ཁྱད་པར་དང་ལྡན་པས་གདབ། ཚོན་ཆོག་དང་རྡུལ་ཚོན་གྱི་རྒྱུ་དང་ཁ་དོག་དང་བྱིན་རླབས་དང་ཚོན་བྱེད་པའི་ཚུལ་ལ་སོགས་པ་ཇི་ལྟ་བར་བསྒྲུབ། དེ་ནས་བུམ་པ་དགོད་པ་དང་དཀྱིལ་འཁོར་བརྒྱན་པ་དང་མཆོད་པ་བཤམ་པ་སོགས་བྱའོ། །རས་བྲིས་ལའང་རས་བྲིས་བཀྲམ་པ་སོགས་དང་ཡིད་ཀྱི་དཀྱིལ་འཁོར་དང་ལུས་དཀྱིལ་ལའང་བུམ་པ་བཤམ་པ་སོགས་ཤེས་དགོས་པ་ཡིན་ནོ། །</span></p>
			<p class="tibetan-regular-indented"><span class="front-title">དེ་ནས་སྒྲུབ་ཅིང་མཆོད་དེ་བདག་ཉིད་འཇུག་པ་ནི། ལུས་དཀྱིལ་མ་གཏོགས་པ་ཐམས་ཅད་ལ་བདག་ཉིད་ལྷའི་རྣལ་འབྱོར་བཟླས་པ་དང་ཉེར་བསྡུ་བར་བསྒོམས་ལ། དེ་ནས་མདུན་དུ་དཀྱིལ་འཁོར་རྫོགས་པར་བསྐྱེད་ནས་རྡུལ་ཚོན་ལ་སྟ་གོན་གྱི་དཀྱིལ་འཁོར་གཞུག་པ་དང༌། ཐམས་ཅད་ལ་ཡེ་ཤེས་པ་བཅུག་ནས་མཆོད་ཅིང་བསྟོད་པ་སོགས་དང༌། དེ་ནས་བུམ་བསྐྱེད་བཟླས་པའི་མཐར་ཐུག་པ་བྱས་ཏེ་དཀྱིལ་འཁོར་པ་དང་འབྱུང་པོ་ལ་གཏོར་མ་དབུལ་བ་དང༌། དེ་ནས་རང་ཉིད་དཀྱིལ་འཁོར་དུ་འཇུག་ཅིང་དབང་བླངས་ཏེ་སློབ་མ་གཞུག་པའི་ཕྱིར་གསོལ་བ་གདབ་པ་རྣམས་བྱའོ། །ལུས་དཀྱིལ་ནི་རང་ཉིད་ལུས་དཀྱིལ་སྒྲུབ་ཐབས་ལྟར་བསྒོམས་ལ་བུམ་བསྐྱེད་ལ་སོགས་པ་བྱས་ཏེ། ལུས་དཀྱིལ་དེ་ལས་དེ་འདྲ་བ་གཉིས་པར་བྱེ་ནས་ལུས་དཀྱིལ་དེར་འཇུག་ཅིང་དབང་བླང་བ་དང་སློབ་མ་ལ་</span><span class="front-title">དབང་བསྐུར་བའི་ཚེ་དེ་གཉིས་དབྱེར་མེད་དུ་བྱེད་པ་ཡིན་ལ། ཁ་ཅིག་རང་ཉིད་ལུས་དཀྱིལ་བསྒོམས་པའི་མདུན་དུ་ཕྱི་དཀྱིལ་ལྟ་བུ་ཞིག་བསྒོམས་ནས་དེར་བདག་འཇུག་དང་སློབ་མ་དབང་བསྐུར་བར་འདོད་པ་ནི་གཞུང་གི་དོན་མ་ཡིན་ནོ། །དབང་བསྐུར་དངོས་ལ་སློབ་མ་དཀྱིལ་འཁོར་དུ་གཞུག་པའི་སྐོར་རྣམས་དབང་བསྐུར་གྱི་ཉེ་བའི་སྔོན་འགྲོ་ཡིན་ལ། དེ་ལའང་དང་པོར་དཀྱིལ་འཁོར་དུ་གཞུག་པའི་སྣོད་དུ་རུང་བར་བྱ་བའི་ཕྱིར་ཡོལ་བ་ཕྱི་འཇུག་བྱ་སྟེ། དེའི་ཚུལ་ནི་གསོལ་བ་བཏབ་ནས་ཆས་སུ་བཅུག་ཅིང་ལྷར་བསྐྱེད་དེ་ཤར་སྒོར་བཞག་པ་དང༌། ཐུན་མོང་དང་ཐུན་མོང་མ་ཡིན་པའི་སྡོམ་པ་བཟུང་ཞིང་རིགས་དང་མོས་པ་དྲི་བ་དང༌། ཐམས་ཅད་རྣལ་འབྱོར་གྱི་སེམས་བསྐྱེད་ཅིང་གསང་བའི་སྡོམ་པ་རྣམས་བྱ། དེ་ནས་ལྷ་རྣམས་དང་སྐལ་བ་མཉམ་པར་གཞུག་པའི་ཕྱིར་ཡོལ་བ་ནང་འཇུག་བྱ་སྟེ། དེའང་ལྷ་རྣམས་དང་</span><span class="front-title">ཕྱིའི་སྐལ་མཉམ་དུ་བྱ་བའི་ཕྱིར་དངོས་སུ་ཡོལ་བ་ནང་དང་ཡིད་ཀྱིས་ཤར་སྒོ་ནས་གཞལ་ཡས་ཁང་གི་ནང་དུ་ཞུགས་ཏེ་ལྷ་རྣམས་ལ་མོས་པ་བསྐྱེད་ཅིང་བསྐོར་བ་བྱ་བ་དང་ཕྱག་འཚལ་བ་དང༌། དེ་ནས་ལྷ་རྣམས་དང་ནང་གི་སྐལ་མཉམ་དུ་བྱ་བའི་ཕྱིར་དམ་བཞག་བཞིའི་སྒོ་ནས་དངོས་གྲུབ་ཀྱི་རྩ་བ་དམ་ཚིག་བསྲུང་དགོས་པར་དམ་ལ་བཞག་ནས་ཡེ་ཤེས་པ་ཕབ་སྟེ་བརྟན་པར་བྱེད་པ་དང༌། དངོས་གྲུབ་ཅི་འགྲུབ་ཀྱི་ལྟས་རྟོགས་པའི་ཕྱིར་དཀྱིལ་འཁོར་གྱི་མཐོང་བ་བརྟགས་པ་དང༌། དཀྱིལ་འཁོར་བསྟན་པ་དང་དབང་བསྐུར་བར་རུང་མི་རུང་བརྟགས་པ་དང་རུང་ན་ཡང་ལྷ་གང་གི་རིགས་ཡིན་དཔྱད་པའི་ཕྱིར་བདེན་སྟོབས་བརྗོད་དེ་མེ་ཏོག་དོར་བ་དང༌། རིགས་ཀྱི་ལྷ་དེས་རྗེས་སུ་འཛིན་པའི་རྟེན་འབྲེལ་བསྒྲིག་པའི་ཕྱིར་མེ་ཏོག་གི་ཕྲེང་བའི་དབང་བསྐུར། དེ་ནས་སྤྲོ་བ་བསྐྱེད་དེ་སྔགས་ཀྱི་དངོས་གྲུབ་སྒྲུབ་པ་ལ་</span><span class="front-title">ཆེས་བརྩོན་པ་སྐྱེ་བའི་ཕྱིར་དཀྱིལ་འཁོར་མཐོང་བའི་བདག་ཉིད་དུ་འཇུག་སྟེ། དེའང་གདོང་གཡོག་ཕྱེ་ལ་ལྟ་བར་བསྐུལ་བ་དང་དཀྱིལ་འཁོར་བསྟན་ནས་དགའ་བ་བསྒོམ་པ་རྣམས་བྱ་བར་བཤད་དོ། །</span></p>
			<p id="_idParaDest-488" class="tibetan-sabche1"><span class="tibetan-sabche">གཉིས་པ་དངོས་གཞི་དབང་བསྐུར་གྱི་རྣམ་གཞག་ལ་གཉིས། དབྱེ་བ་དང༌། བསྡུ་བའོ། །དང་པོ་༼དབྱེ་བ་༽ནི།</span></p>
			<p class="tibetan-commentary-non-indent"><span class="front-title">སྤྱིར་བླ་མེད་ཀྱི་དབང་ལ་དབང་བཞིར་བཤད་དེ། གསང་འདུས་རྒྱུད་ཕྱི་མར། </span><span class="tibetan-external-citations">བུམ་པའི་དབང་ནི་དང་པོ་སྟེ། །གཉིས་པ་གསང་བའི་དབང་ཡིན་ནོ། །གསུམ་པ་ཤེས་རབ་ཡེ་ཤེས་ཏེ། །བཞི་པ་དེ་ཡང་དེ་བཞིན་ནོ།</span><span class="front-title"> །ཞེས་པས་མཚོན་རྒྱུད་སྡེ་ཀུན་ནས་མཚུངས་པར་བཤད་ཅིང༌། དེའང་བུམ་དབང་ལ་བཅུ་གཅིག་ཏུ་ཕྱེ་ནས་དེའི་ཐོག་ཏུ་དབང་གོང་མ་གསུམ་བསྣན་པས་བཅུ་བཞིར་བཤད་ཅིང༌། བུམ་དབང་བཅུ་གཅིག་ཏུ་དབྱེ་བའི་ཚུལ་ལ་སློབ་མའི་དབང་ལྔ་ནི་ཆུ་ཅོད་</span><span class="front-title">པན་རྡོ་རྗེ་དྲིལ་བུ་མིང་དབང་རྣམས་ཡིན་ལ། སློབ་དཔོན་གྱི་དབང་དྲུག་ནི་དྲིལ་བུ་པས་སློབ་དཔོན་གྱི་དབང་དངོས་གཞི་དང༌། འཁོར་གྱི་སྔགས་དབང་དང་ལུང་བསྟ ན་དབུགས་དབྱུང་གཅིག་ཏུ་བྱས་པ་དང་རྡོ་རྗེའི་བརྟུལ་ཞུགས་དང་སྤྱོད་པའི་བརྟུལ་ཞུགས་དང་རྗེས་གནང་དང་དྲུག་ཏུ་བཞེད་ལ། གཞན་ནི་དམ་ཚིག་གསུམ་སྔོན་དུ་འགྲོ་བ་སློབ་དཔོན་གྱི་དབང་དངོས་གཞི་དང་དེ་ཁོ་ན་ཉིད་ལས་རིམ་དང་བཅས་པ་དང་རྗེས་གནང་དང་བརྟུལ་ཞུགས་དང་ལུང་བསྟན་དང་དབུགས་དབྱུང་རྣམས་ལ་བཤད་པ་དང༌། སློབ་དཔོན་གྱི་དབང་དངོས་གཞི་དང་སྔགས་དབང་གཉིས་ལ་རྗེས་གནང་སོགས་བཞིར་སྦྱར་བ་ལ་བཤད་པ་དང༌། དམ་ཚིག་གསུམ་སྦྱིན་པ་དང་སློབ་དཔོན་གྱི་དབང་དངོས་གཞི་གཉིས་ལ་རྗེས་གནང་སོགས་བཞི་སྦྱར་བ་ལ་བཤད་པ་སྣ་ཚོགས་སྣང་ངོ༌། །རྗེས་གནང་ལ་སོགས་བཞི་སློབ་དཔོན་གྱི་</span><span class="front-title">དབང་གི་འཁོར་དུ་བཤད་པ་མང་ཡང་རྣམ་པ་ཀུན་ཏུ་མ་ངེས་ཏེ། ཁ་ཅིག་ཏུ་སློབ་མའི་དབང་གི་མཐར་སྦྱར་བ་དང༌། ཁ་ཅིག་ཏུ་དབང་བཞི་རྫོགས་པའི་མཐའ་རྟེན་དུ་བཤད་དོ། །བླ་མ་རྔོག་པ་རྣམས་ཀྱིས་ནི་བུམ་དབང་ལ་ནང་གསེས་ཀྱི་དབྱེ་བ་བཅོ་བརྒྱད་ཀྱང་མཛད་དེ་འདི་ལྟར་རིག་པའི་དབང་ལྔ། དམ་ཚིག་གསུམ། རིགས་ལྔའི་རྗེས་གནང་ལྔ། ལུང་བསྟན། གཟེངས་བསྟོད། དབུགས་དབྱུང༌། རྡོ་རྗེ་སློབ་དཔོན་གྱི་དབང༌། བརྟུལ་ཞུགས་ཏེ་བཅོ་བརྒྱད་དོ། །དེ་ལྟར་རྣམ་དབྱེ་མདོ་ཙམ་སྨོས་ནས། </span></p>
			<p id="_idParaDest-489" class="tibetan-sabche1"><span class="tibetan-sabche">གཞུང་དོན་དབྱེ་བ་དངོས་ལ་གཉིས། བུམ་དབང༌། གོང་མ་རྣམས་སོ། །དང་པོ་༼བུམ་དབང་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བུམ་པའི་ལས་ཅན་རིག་དབང་བརྟུལ་ཞུགས་སོགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">སློབ་མ་དང་ནི་མི་ལྡོག་འཁོར་ལོའི་དབང༌། །</span></p>
			<p class="tibetan-commentary-non-indent"><span class="front-title">བུམ་པའི་ལས་ཀྱི་བྱེད་པ་འཇུག་པ་ཅན་བུམ་དབང་ཞེས་གྲགས་པ་ལ་ཐུན་མོང་བ་སློབ་མའི་དབང་དང༌། ཐུན་མོང་མ་ཡིན་པ་སློབ་དཔོན་གྱི་དབང་ངོ༌། །དང་པོ་ནི། མ་རིག་པའི་དྲི་མ་འཁྲུད་ནུས་པར་སྒྲུབ་པའི་ཕྱིར་ཆུའི་དབང༌། སངས་རྒྱས་རིགས་བདག་མཛད་པའི་སྒོ་ནས་རྒྱས་འདེབས་ཀྱི་འདུ་བྱ་བ་བསྐྱེད་པ་དང་གཙུག་ཏོར་གྱི་མཚན་སྐྱེད་ནུས་པའི་ཆེད་དུ་ཅོད་པན་གྱི་དབང་དང༌། དེ་ཁོ་ན་ཉིད་དང་དབྱེར་མེད་པའི་ཡེ་ཤེས་སྐྱེ་བའི་ནུས་པ་ཅན་དུ་སྒྲུབ་པའི་ཆེད་དུ་རྡོ་རྗེའི་དབང་དང༌། སྟོང་པ་ཉིད་དང་སྙིང་རྗེ་དབྱེར་མེད་པའི་ཡེ་ཤེས་འབྱུང་བའི་བདག་པོ་ཆོས་འབྱུང་རྟོགས་པར་བྱ་བའི་ཆེད་དུ་དྲིལ་བུའི་དབང་ངམ་བདག་པོའི་དབང་དང༌། མ་འོངས་པ་ན་སངས་རྒྱས་པའི་མཚན་གྱི་ས་བོན་དགོད་པའི་ཆེད་དུ་མིང་དབང་རྣམས་བསྐུར་བ་ཡིན་ལ། དབང་གི་བྱེད་ལས་ནི། སྔགས་ཀྱི་མེ་ཏོག་ཕྲེང་བའི་དབང་གིས་སློབ་མ་</span><span class="front-title">སངས་རྒྱས་གང་གི་རིགས་ཡིན་པ་རྟོགས་པར་བྱེད། ཆུའི་དབང་གིས་སངས་རྒྱས་དེ་སྒྲུབ་པ་ལ་སྒྲིབ་པར་བྱེད་པའི་མ་རིག་པའི་དྲི་མ་འཁྲུད་པའི་ནུས་པ་འཇོག ཅོད་པན་གྱི་དབང་གིས་སངས་རྒྱས་དེའི་རིགས་བདག་གཙུག་ཏོར་གྱི་ནུས་པ་འཇོག རྡོ་རྗེའི་དབང་གིས་སངས་རྒྱས་དེའི་ཐུགས་གཉིས་མེད་ཡེ་ཤེས་ཀྱི་ནུས་པ་འཇོག དྲིལ་བུའི་དབང་གིས་སངས་རྒྱས་དེས་ཆོས་ཕུང་བརྒྱད་ཁྲི་བཞི་སྟོང་འདོམ་པའི་ནུས་པ་འཇོག མིང་གི་དབང་གིས་སངས་རྒྱས་དེ་སངས་རྒྱས་པའི་མཚན་གྱི་ནུས་པ་འཇོག་པ་ཨ་བྷ་ཡཱས་བཤད་ཅིང༌། དབང་འདི་དག་གིས་སྤང་བྱ་མ་རིག་པའི་ཉོན་མོངས་པ་ལྔ་སྤངས་ནས་འཐོབ་བྱ་རིག་པ་ཡེ་ཤེས་ལྔ་འཐོབ་པར་བྱེད་པས་ན་རིག་པའི་དབང་ཞེས་བྱའོ། །གཉིས་པ་ནི། སངས་རྒྱས་ཐམས་ཅད་ཀྱི་ཐུགས་གཉིས་མེད་ཀྱི་ཡེ་ཤེས་དང་མི་འབྲལ་བའམ་དེ་རྟོགས་པར་བྱ་བའི་ཆེད་དུ་རྡོ་རྗེའི་དམ་ཚིག་དང༌། ཆོས་</span><span class="front-title">ཐམས་ཅད་རང་བཞིན་མེད་པར་རྟོགས་པ་ལ་སྦྱར་བའི་ཆེད་དུ་དྲིལ་བུའི་དམ་ཚིག་དང༌། ལྷའི་སྐུ་ཕྱག་རྒྱ་ཆེན་པོ་ལས་མི་འདའ་བར་སྒྲུབ་པའི་ཆེད་དུ་ཕྱག་རྒྱའི་དམ་ཚིག་དང༌། ཁམས་གསུམ་ཆོས་ཀྱི་རྒྱལ་སྲིད་ལ་དབང་བསྒྱུར་བའི་ཆེད་དུ་སློབ་དཔོན་གྱི་དབང་དངོས་དང༌། རྡོར་སེམས་ཀྱི་གོ་འཕང་སྒྲུབ་པ་ལ་སྒྲིབ་པའི་དྲི་མ་འཁྲུད་པའི་ཕྱིར་དེའི་སྐབས་ཀྱི་ཆུ་དབང་དང༌། རྟེན་དང་བརྟེན་པའི་དཀྱིལ་འཁོར་རྣམས་སངས་རྒྱས་ཀྱི་ཆོས་རྣམས་ཀྱི་རང་བཞིན་དུ་རྟོགས་པའི་ཆེད་དང་སློབ་དཔོན་གྱི་བྱ་བ་སྒྲུབ་པའི་ཆེད་དུ་དེ་ཁོ་ན་ཉིད་དང་ལས་རིམ་སྟོན་པ་དང༌། ལས་བཞིའི་དངོས་གྲུབ་ཀྱི་ས་བོན་དགོད་པ་དང་དོན་དམ་པའི་སྔགས་ཀྱི་དངོས་གྲུབ་ཀྱི་ཞིང་དག་པར་བྱ་བའི་ཕྱིར་སྔགས་སྦྱིན་དང༌། མི་ཤེས་པའི་ལིང་ཏོག་གི་སྒྲིབ་གཡོགས་བསལ་ནས་ལྷའི་མིག་གི་མངོན་ཤེས་བསྐྱེད་པའི་ཕྱིར་མིག་སྨན་སྦྱིན་པ་དང༌། ཆོས་</span><span class="front-title">ཐམས་ཅད་མེ་ལོང་གཟུགས་བརྙན་ལྟར་རང་བཞིན་མེད་པར་རྟོགས་པ་ལ་སྦྱོར་བའི་ཕྱིར་མེ་ལོང་སྦྱིན་པ་དང༌། བདུད་བཞི་ལས་རྒྱལ་ནས་ཆོས་དབྱིངས་ཀྱི་འབེན་འབིགས་པའི་ས་བོན་དགོད་པའི་དོན་དུ་མདའ་གཞུ་སྦྱིན་པ་དང༌། ཆོ་ག་བཞིན་དུ་དངོས་གྲུབ་སྒྲུབ་པ་དང་ཆོས་བསྟན་པ་སོགས་དོན་གཉིས་ཀྱི་མཛད་པ་དང་ཕྲིན་ལས་ཀྱི་ནུས་པ་བསྐྲུན་པའི་ཆེད་དུ་རྗེས་གནང་སྦྱིན་པ་དང༌། ཡེ་ཤེས་ལྔའི་རང་བཞིན་གྱི་བྱང་ཆུབ་ཀྱི་སེམས་དང་མི་འབྲལ་བ་ལ་སོགས་པའི་སྒོ་ནས་སྔགས་ཀྱི་སྤྱོད་པ་སྤྱད་པའི་དོན་དུ་བརྟུལ་ཞུགས་སྦྱིན་པ་དང༌། སངས་རྒྱས་ཀྱི་མཚན་གྱི་ནུས་པ་བཞག་པ་ལས་མི་འདའ་བར་ས་འོག་ས་སྟེང་མཐོ་རིས་རྣམས་སུ་རྒྱལ་བར་འགྱུར་ཞེས་གཟེངས་བསྟོད་པའི་ཕྱིར་ལུང་བསྟན་པ་དང༌། དབང་བསྐུར་བའི་རིམ་པ་རྣམས་ཀྱིས་སངས་རྒྱས་འཐོབ་པའི་ནུས་པ་བཞག་པར་གོ་རིམ་བཞིན་སྤྲོ་བ་བསྐྱེད་</span><span class="front-title">པའི་དབུགས་དབྱུང་རྣམས་བྱ་བ་ཡིན་ལ། ཚུལ་འདི་དག་ཀྱང་ཕལ་ཆེར་ཨ་བྷ་ཡཱ་ཀ་རས་བཤད་དོ། །དབང་འདི་ལ་ཆོས་ཀྱི་རྒྱལ་སྲིད་སྦྱོར་བར་བྱེད་པས་ན་སློབ་དཔོན་གྱི་དབང་ངམ་ཕྱིར་མི་ལྡོག་པའི་ས་བོན་སྐྲུན་པར་བྱེད་པས་ན་ཕྱིར་མི་ལྡོག་པའི་དབང་ཞེས་བྱའོ། །དབང་འདི་བསྐུར་བའི་དཀྱིལ་འཁོར་ནི་རྡུལ་ཚོན་དང་རས་བྲིས་ལ་སོགས་པའི་རི་མོ་དང་ལུས་དཀྱིལ་སོགས་ལྷ་རྟེན་དང་བརྟེན་པར་བཅས་པ་ལ་བརྟེན་པ་ཡིན་ཅིང༌། བསྐུར་གཞི་གཙོ་བོར་ལུས་ལ་བསྐུར་ཞིང་ལུས་ཀྱི་དྲི་མ་སྦྱངས་ནས་ལུས་དག་པར་བྱེད། བསྒྲུབ་བྱ་སངས་རྒྱས་སྤྲུལ་པའི་སྐུ་མཛད་པ་དང་བཅས་པ་འགྲུབ་པའི་ནུས་པ་ཁྱད་པར་ཅན་འཇོག་ཅིང་ལུས་སྐུ་རྡོ་རྗེའི་རང་བཞིན་དུ་བྱེད་དོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">དུས་འཁོར་ལས་གསུངས་བྱིས་འཇུག་བདུན་པོ་བསྐུར། །</span></p>
			<p class="tibetan-commentary-non-indent"><span class="front-title">ཁྱད་པར་དཔལ་དུས་ཀྱི་འཁོར་ལོ་ལས་ནི་བུམ་དབང་ལ་བྱིས་པ་འཇུག་པའི་དབང་བདུན་ཞཻས་པའི་ཐ་སྙད་སྦྱར་ཞིང༌། གྲངས་ངེས་དང་གོ་རིམ་ཡང་དང་པོའི་སངས་རྒྱས་ཀྱི་རྒྱུད་ལས། </span><span class="tibetan-external-citations">ཆུ་དང་ཅོད་པན་དར་དཔྱངས་དང༌། །རྡོ་རྗེ་དྲིལ་བུ་བརྟུལ་ཞུགས་དང༌། །མིང་དང་རྗེས་གནང་ཡང་དག་ལྡན། །དབང་བསྐུར་རྣམ་བདུན་མི་ཡི་བདག</span><span class="front-title"> །ཅེས་དབང་བདུན་གྱི་གྲངས་དང་གོ་རིམ་གསུངས། </span><span class="tibetan-external-citations">གཞན་ཡང་ཁམས་སོགས་དག་པ་ལ།</span><span class="front-title"> །ཞེས་མདོར་བསྟན་ནས། </span><span class="tibetan-external-citations">ཆུ་ནི་ཁམས་ཀྱི་དག་པ་སྟེ། །ཅོད་པན་ཕུང་པོ་རྣམ་སྦྱོང་བྱེད། །དར་དཔྱངས་ཕ་རོལ་ཕྱིན་པ་དག །རྡོ་རྗེ་དྲིལ་བུ་མི་འགྱུར་ཆེ། །སངས་རྒྱས་སྐད་རྒྱུན་མི་འཆད་པ། །ཉི་ཟླ་གཅིག་ཏུ་དག་པར་བྱེད། །ལུས་དང་དབང་པོ་ལེགས་དག་པས། །འཕོ་མེད་རྡོ་རྗེའི་བརྟུལ་ཞུགས་འགྱུར། །མིང་ནི་</span><span class="tibetan-external-citations">བྱམས་སོགས་ཡང་དག་དག །རྗེས་གནང་སངས་རྒྱས་ཉིད་དག་བྱེད། །དབང་བསྐུར་བདུན་པོ་འདི་རྣམས་ཡིན།</span><span class="front-title"> །ཞེས་དབང་བདུན་གྱི་དགོས་པ་འདི་ལྟར་བཤད་དོ། །བྱིས་པ་འཇུག་པའི་དབང་བདུན་ཞེས་པའང་ཆོས་མཐུན་སྦྱར་བ་སྟེ། ཀྱེ་རྡོར་འབུམ་ལྔ་ལས། </span><span class="tibetan-external-citations">བྱིས་པ་སྐྱེ་བ་མ་རྣམས་ཀྱིས། །ཆུ་ཡིས་འཁྲུ་བའི་དབང་བསྐུར་བྱེད། །དེ་ཡི་གཙུག་ཕུད་རབ་འཇོག་པ། །ཅོད་པན་དུ་ནི་ཡོངས་སུ་བརྟགས། །དེ་ཡི་རྣ་བ་དབུགས་ལ་སོགས། །དར་དཔྱངས་དབང་བསྐུར་ཞེས་པར་བཤད། །བྱིས་པའི་སྒྲ་དང་དགོད་པ་ནི། །དྲིལ་བུ་རྡོ་རྗེའི་དབང་བསྐུར་རོ། །ལྔ་པ་ལོངས་སྤྱོད་བརྟུལ་ཞུགས་ཡིན། །མིང་ནི་མིང་གི་དབང་བསྐུར་བའོ། །ཀློག་པ་ལ་སོགས་རྗེས་གནང་བ། །ཕ་དག་གིས་ནི་རྟག་ཏུ་སྟེར། །དེ་ལྟར་རྣམ་པ་བདུན་གྱིས་ནི། །དབང་བསྐུར་བདུན་དུ་རབ་ཏུ་གྲགས།</span><span class="front-title"> །ཞེས་གསུངས་པ་ལྟར་རོ། །</span></p>
			<p id="_idParaDest-490" class="tibetan-sabche1"><span class="tibetan-sabche">གཉིས་པ་གོང་མ་རྣམས་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལུས་དང་ཀུན་རྫོབ་དོན་དམ་དཀྱིལ་འཁོར་དུ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གསང་བ་ཤེས་རབ་བཞི་པའི་དབང་མཆོག་ནོད། །</span></p>
			<p class="tibetan-root-text_tibetan-root-text-last-line"><span class="tibetan-root-text">གོང་མ་གོང་ཆེན་དུས་དང་མཚམས་པར་སྦྱིན། །</span></p>
			<p class="tibetan-commentary-non-indent"><span class="front-title">ལུས་དང་ཀུན་རྫོབ་དོན་དམ་གྱི་དཀྱིལ་འཁོར་གསུམ་དུ་གོ་རིམ་བཞིན། </span><span class="tibetan-sabche">གསང་བ་དང་ཤེས་རབ་ཡེ་ཤེས་དང་བཞི་པ་སྟེ་མཆོག་དབང་གསུམ་</span><span class="front-title">ནོད་པར་བྱ་སྟེ། དེའང་དད་པ་དང་ཤེས་རབ་ཀྱི་ཞིང་དུ་བྱ་བའི་ཕྱིར་</span><span class="tibetan-sabche">གསང་དབང་བསྐུར་བ་ལ།</span><span class="front-title"> དད་པའི་ཞིང་དུ་བྱ་བ་ནི་བླ་མ་ལྷ་ཡབ་ཡུམ་དུ་གསལ་བ་སྙོམས་པར་ཞུགས་པའི་བྱང་སེམས་ཀྱི་བདུད་རྩི་མྱོང་བའི་ཚེ་ལྷའི་མཐུས་བདེ་བ་ཁྱད་པར་ཅན་སྐྱེས་པས་སྔགས་ཀྱི་ཀུན་སྤྱོད་ལ་ཐེ་ཚོམ་དང་ལོག་རྟོག་ཟློག་པ་དང༌། ཤེས་རབ་ཀྱི་ཞིང་དུ་བྱ་བ་ནི་སངས་</span><span class="front-title">རྒྱས་ཐམས་ཅད་ཀྱི་ངོ་བོ་གསང་རྫས་དེ་ཉིད་ཁར་བྱིན་པ་སྙིང་གའི་པདྨར་ཞུགས་པས་སྒྱུ་མའི་དཔེ་བཅུ་གཉིས་ཀྱིས་མཚོན་པའི་སྒྱུ་ལུས་རྟོགས་པར་བྱེད་པའོ། །གསང་དབང་གི་ངོ་བོ་ནི་བྱང་སེམས་མྱོང་བ་ལས་བྱུང་བའི་ཏིང་ངེ་འཛིན་བདེ་བ་དང་བཅས་པ། སྒྲ་དོན་ནི་བླ་མ་ཡབ་ཡུམ་གྱི་བྱང་སེམས་གསང་བའི་རྫས་ཀྱིས་བསྐུར་བའི་དབང་ཡིན་པས་ན་གསང་བའི་དབང་ཞེས་བྱ། དཀྱིལ་འཁོར་ནི་སངས་རྒྱས་ཐམས་ཅད་ཞུ་བའི་ངོ་བོ་བླ་མ་ཡབ་ཡུམ་གྱི་ཀུན་རྫོབ་བྱང་སེམས་ཀྱི་དཀྱིལ་འཁོར་ལ་བརྟེན་ཏེ་གཙོ་བོར་ངག་ལ་བསྐུར་ཅིང་ངག་གི་དྲི་མ་དག་ནས་ངག་ཡང་དག་པར་བྱེད། བསྒྲུབ་བྱ་ལོངས་སྤྱོད་རྫོགས་པའི་སྐུ་འགྲུབ་པའི་ནུས་པ་ཁྱད་པར་ཅན་འཇོག་ཅིང་ངག་གསུང་རྡོ་རྗེའི་རང་བཞིན་དུ་བྱེད་དོ། །</span></p>
			<p id="_idParaDest-491" class="tibetan-sabche1"><span class="tibetan-sabche">ཤེས་རབ་ཡེ་ཤེས་ཀྱི་དབང་ནི།</span></p>
			<p class="tibetan-commentary-non-indent"><span class="front-title">དབང་བཞི་པར་ངོ་སྤྲོད་པའི་དོན་གྱི་ལྷན་སྐྱེས་མཚོན་བྱེད་ཀྱི་དཔེར། ཕྱག་རྒྱ་ལ་</span><span class="front-title">བརྟེན་ཏེ་སྙོམས་འཇུག་གི་དགའ་བ་བཞི་དང་ཁྱད་པར་ལྷན་སྐྱེས་ཡེ་ཤེས་གཏན་ལ་དབབ་པའི་ཆེད་དུ་ཤེས་རབ་ཡེ་ཤེས་ཀྱི་དབང་བསྐུར་བ་ཡིན་ལ། སློབ་མ་དང་ཕྱག་རྒྱ་ལྷ་ཡབ་ཡུམ་དུ་སྙོམས་པར་ཞུགས་པའི་རྗེས་ཆགས་གཏུམ་མོའི་དྲོད་ཀྱིས་བྱང་སེམས་ཞུ་བ་གནས་རྣམས་སུ་བབས་པ་ལས་ཡས་བབས་ཀྱི་དགའ་བ་བཞི་དང་མས་བརྟན་གྱི་དགའ་བ་བཞི་སྐྱེ། སློབ་མ་སྡོམ་བརྩོན་ལ་ནི་ཡེ་ཤེས་ཀྱི་ཕྱག་རྒྱ་བསྐྱེད་ལ་ལྷ་ཡབ་ཡུམ་དུ་སྙོམས་པར་ཞུགས་པར་མོས་ནས་དངོས་སུ་རླུང་གི་སྦྱོར་བས་གཏུམ་མོ་སྦར་བའི་དྲོད་ཀྱིས་བྱང་སེམས་བཞུས་ནས་དགའ་བཞི་འདྲེན། དེ་ལས་དབང་གསུམ་པའི་ངོ་བོ་ནི། བྱང་སེམས་ནོར་བུའི་ནང་དུ་བབས་པའི་ཚེ་ཉམས་སུ་མྱོང་བའི་ལྷན་སྐྱེས་ཡེ་ཤེས་ལ་བྱེད་དེ། དབང་འདི་ནི་ལས་ཀྱི་ཕྱག་རྒྱ་ལ་སོགས་པ་ཤེས་རབ་མ་ལ་བརྟེན་ནས་ཕུལ་བྱུང་གི་སེམས་རྣམ་རྟོག་དག་དང་བྲལ་བས་ལྷན་སྐྱེས་ཡེ་</span><span class="front-title">ཤེས་བརྟེན་པ་ལ་དབང་བ་ཡིན་པས་ན་ཤེས་རབ་ཡེ་ཤེས་ཀྱི་དབང་ཞེས་གསུངས། དཀྱིལ་འཁོར་ནི་ཕྱག་རྒྱའི་བྷ་གའི་དཀྱིལ་འཁོར་ལ་བརྟེན་ཏེ་ཡིད་ལ་བསྐུར་ཞིང་ཡིད་ཀྱི་དྲི་མ་སྦྱངས་ནས་ཡིད་དག་པར་བྱེད། བསྒྲུབ་བྱ་ཆོས་ཀྱི་སྐུ་འགྲུབ་པའི་ནུས་པ་ཁྱད་པར་ཅན་འཇོག་ཅིང་ཡིད་ཐུགས་རྡོ་རྗེའི་རང་བཞིན་དུ་བྱེད་པའོ། །</span></p>
			<p id="_idParaDest-492" class="tibetan-sabche1"><span class="tibetan-sabche">དབང་བཞི་པ་ནི།</span></p>
			<p class="tibetan-commentary-non-indent"><span class="front-title">གསུམ་པའི་སྐབས་ཀྱི་འདོད་ལྷ་ཡབ་ཡུམ་སྙོམས་པར་ཞུགས་པའི་ལྷན་སྐྱེས་ཡེ་ཤེས་དེ་ཉིད་དཔེར་བྱས་ནས། ཡན་ལག་བདུན་ལྡན་གྱི་ཕྱག་རྒྱ་ཆེན་པོ་དོན་ལྷན་སྐྱེས་ཡེ་ཤེས་དེ་ཉིད་ངོ་སྤྲོད་པའི་ཆེད་དུ་ཚིག་གི་དབང་བསྐུར་བ་སྟེ། དེའང་ཆོས་ཐམས་ཅད་བདག་མེད་མཉམ་པ་ཉིད་ཀྱི་རང་བཞིན་སྐྱེ་མེད་སྟོང་པ་ཉིད་ཀྱི་ངོ་བོ་འོད་གསལ་དོན་དམ་པའི་བདེན་པ་ནི་གཙོ་བོ་ཡིན་ཀྱང༌། ཀུན་རྫོབ་ལྷ་སྐུ་སྒྱུ་མ་ལྟ་བུའི་རྣམ་པ་དང་ཁ་སྦྱོར་གྱི་བདེ་བ་སོགས་མི་དམིགས་པའི་སྟོང་རྐྱང་འཛིན་པ་མིན་ཏེ། དབང་བཞི་པའི་ཡེ་ཤེས་ལ་ཡན་ལག་བདུན་ལྡན་གྱི་རྡོ་རྗེ་འཆང་དུ་བཤད་པའི་ཕྱིར་རོ། །དེས་ན་དབང་བཞི་པའི་ཁ་སྦྱོར་གྱི་བདེ་བ་ལ་སྟོང་པས་རྒྱས་གདབ་པ་ལ་འདོད་པ་དང༌། དགའ་བཞིའི་བདེ་བ་སོགས་ངོས་བཟུང་མེད་པའི་རིག་སྟོང་</span><span class="front-title">ཙམ་ལ་འདོད་པ་དང༌། ལྷ་སྐུ་ཕྱག་རྒྱ་ཆེན་པོའང་མི་དམིགས་པའི་རང་གི་སེམས་གསལ་སྟོང་ཙམ་ལ་འདོད་པ་རྣམས་དོན་ཕྱོགས་རེ་བ་ཡིན་ནོ། །</span></p>
			<p class="tibetan-regular-indented"><span class="front-title">དེ་ལྟར་ན་དབང་བཞི་པའི་ངོ་བོ་ནི་རང་ལུས་ལོངས་སྐུའི་རྣམ་པ་ཅན་གྱི་བདེ་སྟོང་ཟུང་འཇུག་གི་སྐུའམ་དེའི་བདེ་སྟོང་དབྱེར་མེད་ཀྱི་ལྷན་སྐྱེས་ལ་བྱ་ཞིང༌། དབང་འདི་ནི་ཟབ་ཅིང་རྒྱ་ཆེ་བ་ལ་མོས་པ་དག་ལ་ཚིག་ཙམ་གྱི་སྒོ་ནས་བསྐུར་བའི་དབང་ཡིན་པས་ན་ཚིག་དབང་དང༌། ཀུན་རྫོབ་ཀྱི་དབང་ལས་ཁྱད་པར་ཅན་དུ་གྱུར་པས་རིན་པོ་ཆེ་ཞེས་བྱ། དཀྱིལ་འཁོར་ནི་དོན་དམ་བྱང་སེམས་ཀྱི་དཀྱིལ་འཁོར་ལ་བརྟེན་ནས་ལུས་ངག་ཡིད་གསུམ་ལ་བསྐུར་ཏེ་སྒོ་གསུམ་གྱི་དྲི་མ་བག་ཆགས་བཅས་སྦྱངས་ནས་བསྒྲུབ་བྱ་རྡོ་རྗེ་གསུམ་དབྱེར་མེད་པ་ངོ་བོ་ཉིད་ཀྱི་སྐུ་འགྲུབ་པའི་ནུས་པ་ཁྱད་པར་ཅན་འཇོག་པ་ཡིན་ནོ། །འདི་ནི་བསྡུས་རྒྱུད་ཐུན་མོང་བ་རྣམས་ཀྱི་</span><span class="front-title">དགོངས་པ་ཡིན་གྱི། ཐུན་མིན་དུས་ཀྱི་འཁོར་ལོ་ལས་གསུངས་པའི་མཆོག་དབང་གསུམ་པོ་ནི་འདི་དག་དང་མཚན་ཙམ་འདྲ་ཡང་ཟབ་ལ་རྒྱ་ཆེ་བ་དང༌། དྲང་དོན་དང་ངེས་དོན་གྱི་ཁྱད་པར་དུ་བྱས་པ་ཡིན་པས་རྣམ་གྲངས་དུ་མས་ཆེས་འཕགས་ཀྱང་འདིར་ནི་ཧ་ཅང་མང་བའི་འཇིགས་པས་མ་སྤྲོས་སོ། །དེ་བཞིན་དུ་ལུགས་དེའི་རྡོ་རྗེའི་སློབ་དཔོན་བདག་པོ་དང་བདག་པོ་ཆེན་པོའི་གོ་འཕང་དུ་དབང་བསྐུར་བ་གོང་མ་དང་གོང་ཆེན་དུ་གྲགས་པའང་གང་ཟག་ཐུན་མོང་བ་ལ་བསྐུར་བར་བྱ་བ་མིན་ཅིང༌། སྲོག་འཛིན་གྱི་ཡན་ལག་ཡན་ཆད་གྲུབ་པ་ལ་དུས་སྐབས་དང་འཚམས་པར་སྦྱིན་ནོ། །</span></p>
			<p id="_idParaDest-493" class="tibetan-sabche1"><span class="tibetan-sabche">གཉིས་པ་བསྡུ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འཇུག་དང་དངོས་གཞི་རྗེས་སུ་གནང་བ་གསུམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དམན་མཆོག་འཇིག་རྟེན་དེ་འདས་སོགས་ཀྱིས་བསྡུས། །</span></p>
			<p class="tibetan-commentary-non-indent"><span class="front-title">དབང་བསྐུར་གྱི་ཆོ་ག་ཐམས་ཅད་ཀྱང་བསྡུ་ན་འཇུག་པ་དང་དངོས་གཞི་དང་མཐའ་རྟེན་རྗེས་སུ་གནང་བ་གསུམ་དུ་འདུ་བ་དང༌། ཡང་ཐུན་མོང་བ་དམན་པ་དང༌། ཐུན་མིན་མཆོག་དབང་གཉིས་སམ་འབྲས་བུའི་ཁྱད་པར་གྱིས་འཇིག་རྟེན་པ་དང་འཇིག་རྟེན་ལས་འདས་པའི་དབང་བསྐུར་གཉིས། སོགས་ཁོངས་ནས་དང་པོའི་སངས་རྒྱས་ལས་ཀུན་རྫོབ་དོན་དམ་གཉིས། ཕྱག་ཐིག་དང་རྡོར་ཕྲེང་ལས་སྔ་མ་གསུམ་ལ་རྒྱུ་དང༌། ཕྱི་མ་གསུམ་ལ་འབྲས་བུའི་དབང་ཞེས་བསྡུས་པ་སོགས་འབྱུང་ངོ༌། །</span></p>
			<p id="_idParaDest-494" class="tibetan-sabche1"><span class="tibetan-sabche">གསུམ་པ་དབང་གི་བྱེད་ལས་དག་པ་དང་བཅས་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྒོ་གསུམ་ཆ་མཉམ་སྒྲིབ་སྦྱོང་རྡོ་རྗེ་བཞིའི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ནུས་པ་འཇོག་ཅིང་བསྐྱེད་རིམ་རང་བྱིན་རླབས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དཔེ་དོན་ཡེ་ཤེས་སྒོམ་པའི་སྣོད་དུ་སྨིན། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྡོ་རྗེ་སློབ་དཔོན་གོ་འཕང་འཐོབ་པ་ཡིན། །</span></p>
			<p class="tibetan-commentary-non-indent"><span class="front-title">དེ་ལྟར་དབང་བཞི་བསྐུར་བ་དེ་རྣམས་ཀྱི་སོ་སོའི་བྱེད་ལས་དང་དག་པ་ནི་གོ་བདེ་བའི་སླད་དུ་གོང་དུ་ཞར་བྱུང་བཤད་ཟིན་ཀྱང༌། འདིར་ཡང་བསྡུས་ཏེ་བརྗོད་ན། </span><span class="front-title">ལུས་ངག་ཡིད་དང་སྒོ་གསུམ་ཆ་མཉམ་གྱི་སྒྲིབ་པ་སྦྱོང༌། སྐུ་གསུང་ཐུགས་ཡེ་ཤེས་རྡོ་རྗེ་བཞིའི་ནུས་པ་འཇོགལམ་བསྐྱེད་པའི་རིམ་པ། རང་བྱིན་རླབས། དཔེ་དང་དོན་གྱི་ཡེ་ཤེས་སྒོམ་པའི་སྣོད་རུང་དུ་སྨིན་ཅིང༌། རྗེས་གནང་ལ་སོགས་པ་རྣམས་ཀྱིས་བླ་མེད་ཀྱི་རྡོ་རྗེ་སློབ་དཔོན་གྱི་གོ་འཕང་འཐོབ་པར་བྱེད་པ་ཡིན་ནོ། །དེའང་སྤྱིར་རྣལ་འབྱོར་བླ་མེད་ཀྱི་ལམ་གྱི་བསྒྲུབ་བྱའི་གཙོ་བོ་ཡན་ལག་བདུན་ལྡན་གྱི་ཟུང་འཇུག་གི་སྐུ་ཉིད་ཡིན་ཞིང༌། དེ་སྒྲུབ་པར་བྱེད་པ་ལ་རིམ་པས་དང་པོར་ཐ་མལ་པའི་རྣམ་པ་སྤངས་ནས་ལྷ་སྐུའི་རྣམ་པ་ལ་བསླབ་དགོས་པས་དེའི་ཆེད་དུ་ལུས་ཀྱི་དྲི་མ་འཁྲུད་ཅིང་སྐུ་རྡོ་རྗེའི་ནུས་པ་འཇོག་པའི་བུམ་དབང་ཐོབ་དགོས་ལ། དེ་ཐོབ་པས་ཏིང་ངེ་འཛིན་གསུམ་ཡན་ལག་དང་བཅས་པས་བསྐྱེད་རིམ་སྒོམ་པའི་སྣོད་རུང་དུ་བྱེད། དེ་ནས་ཀུན་རྫོབ་སྒྱུ་མ་ལྟ་བུའི་རྣམ་པ་ལ་བསླབ་དགོས་པས་དེའི་ཆེད་དུ་</span><span class="front-title">ངག་གི་དྲི་མ་འཁྲུད་ཅིང་གསུང་རྡོ་རྗེའི་ནུས་པ་འཇོག་པའི་གསང་དབང་དགོས་ལ། དེ་ཐོབ་པས་རྡོ་རྗེའི་བཟླས་པ་ལ་སོགས་པའི་རླུང་གི་རྣལ་འབྱོར་དང་རང་བྱིན་རླབས་ཀྱི་རྫོགས་རིམ་སྒོམ་པའི་སྣོད་རུང་དུ་བྱེད། དེ་ནས་འོད་གསལ་སྟོང་པ་ཉིད་ལ་བསླབ་དགོས་པས་དེའི་ཆེད་དུ་ཡིད་ཀྱི་དྲི་མ་འཁྲུད་ཅིང་ཐུགས་རྡོ་རྗེའི་ནུས་པ་འཇོག་པའི་ཤེས་རབ་ཡེ་ཤེས་ཀྱི་དབང་ཐོབ་དགོས་ལ། དེ་ཐོབ་པས་གཟུང་འཛིན་གྱིས་སྟོང་པའི་དོན་དམ་འོད་གསལ་གྱི་རྫོགས་རིམ་སྒོམ་པའི་སྣོད་རུང་དུ་བྱེད། དེ་ནས་ཀུན་རྫོབ་སྒྱུ་མ་ལྟ་བུའི་སྐུ་དང་དོན་དམ་དེ་ཁོ་ན་ཉིད་ལ་ཞུགས་པའི་འོད་གསལ་གཉིས་ཟུང་དུ་འཇུག་པ་ལ་བསླབ་དགོས་པས་དེའི་ཆེད་དུ་སྒོ་གསུམ་གྱི་དྲི་མའི་བག་ཆགས་འཁྲུད་ཅིང་རྡོ་རྗེ་གསུམ་དབྱེར་མེད་པའི་ངོ་བོ་ཉིད་ཀྱི་ནུས་པ་འཇོག་པའི་དབང་བཞི་པ་ཐོབ་དགོས་ལ། དེ་ཐོབ་པས་བདེན་གཉིས་ཟུང་འཇུག་གི་རྫོགས་རིམ་སྒོམ་པའི་སྣོད་རུང་དུ་བྱེད་པའོ། །མདོར་ན་གྲོལ་བྱེད་རིམ་གཉིས་ཀྱི་རྣལ་འབྱོར་གང་དང་གང་སྒོམ་པའི་གེགས་སྐྱོན་གྱི་དྲི་མ་འཁྲུད་ཅིང་བསྒྲུབ་བྱ་དེ་དང་</span><span class="front-title">དེའི་ནུས་པ་འཇོག་པས་དང་པོར་དབང་བསྐུར་ཐོབ་དགོས་པ་ལམ་གྱི་རྩ་བ་ཡིན་ལ། དུས་དུས་སུ་སྤྲུལ་པའི་དཀྱིལ་འཁོར་བསྒྲུབས་ནས་དབང་བླངས་པས་ཀྱང་རིམ་གཉིས་བསྒོམས་ནས་བསྒྲུབ་བྱ་སྒྲུབ་པའི་གེགས་སྐྱོན་འཁྲུད་ཅིང་ནུས་པ་ཇེ་ཆེར་བསྐྱེད་པ་ཡིན་ཏེ་ལམ་དུས་ཀྱི་དབང་ཞེས་གྲགས་པ་དེའོ། །</span></p>
			<p class="tibetan-root-text_tibetan-root-text-1-line-only"><span class="tibetan-root-text">བྱིས་འཇུག་སྦྱང་བྱ་སྦྱོང་བྱེད་སོ་བདུན་སྦྱར། །</span></p>
			<p class="tibetan-commentary-non-indent"><span class="front-title">དུས་ཀྱི་འཁོར་ལོའི་བྱིས་པ་འཇུག་པའི་དབང་བདུན་པོ་སྦྱང་གཞི་ཕུང་ཁམས་ལས་དབང་ཡུལ་དང་བཅས་པ་དང༌། སྦྱོང་བྱེད་གཤེགས་སེམས་ནུས་མ་ཁྲོ་བོ་སོགས་སུམ་ཅུ་སོ་བདུན་གྱི་དག་པ་སྦྱོར་བའི་ཚུལ་དང༌། དབང་གོང་མ་གསུམ་གྱི་དོན་ཁྱད་པར་བ་ཤིན་ཏུ་ཟབ་པ་དག་ནི་རེ་ཞིག་འདིར་མ་སྤྲོས་སོ། །དེ་ལྟར་དབང་བསྐུར་གྱི་</span><span class="front-title">ཆོ་ག་གྲུབ་ནས་དཀྱིལ་འཁོར་གྱི་རྗེས་ཀྱི་བྱ་བ་ནི། ཆོ་ག་ལྷག་ཆད་ཀྱི་ཉེས་པ་ཞི་བ་དང་ལྷ་ཚིམས་པའི་ཕྱིར་ཞི་རྒྱས་ཀྱི་སྦྱིན་སྲེག་བྱ་བ་དང༌། དཀྱིལ་འཁོར་མཆོད་ཅིང་ཡོན་བླངས་ཏེ་ཕྱི་རོལ་དུ་ཕྱོགས་སྐྱོང་སོགས་ལ་གཏོར་མ་དབུལ་བ་དང༌། དཀྱིལ་འཁོར་ལ་ཕྱག་བྱས་ནས་དགེ་བ་བསྔོ་ཞིང་བསྐོར་བ་བྱས་ཏེ་བཟོད་པར་གསོལ་བ་དང༌། ཡེ་ཤེས་པ་གཤེགས་ལ་སྤྲུལ་པ་བསྡུས་ནས་རྡུལ་ཚོན་གཞིག་སྟེ་ཕུར་བུ་དབྱུང་བ་དང༌། རྡུལ་ཚོན་ཆུར་སྐྱེལ་ལ་ཚོགས་འཁོར་སོགས་ཀྱི་དགའ་སྟོན་བྱ་བ་རྣམས་ཨ་བྷ་ཡཱ་ཀ་རས་བཤད་དོ། །</span></p>
			<p id="_idParaDest-495" class="tibetan-sabche1"><span class="tibetan-sabche">གཉིས་པ་བསྲུང་བྱ་དམ་ཚིག་དང་སྡོམ་པའི་ཚུལ་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བསྲུང་བྱ་རྩ་ལྟུང་ཡན་ལག་བསྒྲུབ་བྱ་ནི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཏིང་འཛིན་སྤྱོད་ལམ་བཟའ་དང་མི་འབྲལ་བ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དང་པོའི་ལས་ཅན་བརྟན་ཐོབ་ཆེར་ཐོབ་ཚུལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྐུ་གསུང་ཐུགས་ཀྱི་རྡོ་རྗེའི་དམ་སོགས་བཟུང༌། །</span></p>
			<p class="tibetan-commentary-non-indent"><span class="front-title">དབང་བསྐུར་བ་ཐོབ་ནས་དབང་སྲོག་དམ་ཚིག་ལ་བསླབ་པ་ནི། ངོ་བོའི་སྒོ་ནས་བསྲུང་བྱ་དང་བསྒྲུབ་བྱའི་དམ་ཚིག་གཉིས་སུ་འདུ་སྟེ། དེ་ལ་བསྲུང་བྱའི་དམ་ཚིག་རྩ་ལྟུང་བཅུ་བཞི་ཡན་ལག་གི་དམ་ཚིག་བརྒྱད་དམ་དགུ་པོ་རྣམས་དང༌། བསྒྲུབ་བྱའི་དམ་ཚིག་རིགས་ལྔའི་སྡོམ་པ། ཏིང་ངེ་འཛིན་གྱི་དམ་ཚིག་དང༌། སྤྱོད་ལམ་དང༌། བཟའ་བ་དང༌། མི་འབྲལ་བ་ཡོ་བྱད་ཀྱི་དམ་ཚིག་རྣམས་སོ། །ཡང་ན་ལས་དང་པོ་བ་དང༌། བརྟན་པ་ཐོབ་པ་དང༌། བརྟན་པ་ཆེར་ཐོབ་པའི་དམ་ཚིག་གསུམ་མམ། སྐུ་དང་གསུང་དང་ཐུགས་ཀྱི་རྡོ་རྗེའི་དམ་ཚིག་གམ། སོགས་ཁོངས་ནས། བུམ་དབང༌། གསང་དབང༌། ཤེར་ཡེའི་དམ་ཚིག་གསུམ་མམ། ཡང་ན་བསྙེན་པའི་</span><span class="front-title">དམ་ཚིགའཇིག་རྟེན་པ་སོ་སོའི་སྒྲུབ་པའི་དམ་ཚིགལས་སོ་སོ་དང༌། འཇིག་རྟེན་ལས་འདས་པའི་སྒྲུབ་པའི་དང༌། སྒྲུབ་པ་ཆེན་པོའི་དམ་ཚིག་རྣམས་ཏེ། དེ་དག་རེ་རེ་ལའང་བླ་མེད་ཀྱི་དམ་ཚིག་ཡོངས་རྫོགས་འདུ་བ་ཡིན་ལ། སྤྱིར་སངས་རྒྱས་རྣམས་ཀྱིས་མ་བཤད་པའི་ཆོ་ག་ལས་ནི་སྡོམ་པ་མེད་དེ་བརྟུལ་ཞུགས་ཙམ་མོ། །དེའི་ཆོ་ག་ཚད་མ་ནི་རིག་པ་འཛིན་པའི་སྡེ་སྣོད་ལས་བཤད་པའི་དབང་བསྐུར་བ་སྟེ། དེ་ཉིད་ཐོབ་ནས་སྡོམ་པའི་དམ་ཚིག་མཐའ་དག་ལེགས་པར་གཟུང་དགོས་པས་འདིའི་ཚུལ་རྒྱས་པ་གོང་དུ་བཤད་ཟིན་པ་ལས་ཤེས་པར་བྱའོ། །</span></p>
			<p id="_idParaDest-496" class="tibetan-sabche1"><span class="tibetan-sabche">གསུམ་པ་བསྒོམ་བྱ་ཏིང་ངེ་འཛིན་བཤད་པ་ལ་གཉིས། མདོར་བསྟན། རྒྱས་བཤད་དོ། །དང་པོ་</span><span class="tibetan-sabche">༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཏིང་ངེ་འཛིན་ནི་རིམ་པ་གཉིས་ཡིན་ཏེ། །</span></p>
			<p class="basic-paragraph" lang="en-US" xml:lang="en-US"><span class="tibetan-commentary1">བླ་མེད་ཀྱི་ཏིང་ངེ་འཛིན་ནི་བསྐྱེད་པའི་རིམ་པ་དང་རྫོགས་པའི་རིམ་པ་སྟེ་རིམ་པ་གཉིས་སོ། །</span></p>
			<p id="_idParaDest-497" class="tibetan-sabche1"><span class="tibetan-sabche">གཉིས་པ་རྒྱས་པར་བཤད་པ་ལ་གཉིས། བསྐྱེད་པའི་རིམ་པ་དང༌། རྫོགས་པའི་རིམ་པའོ། །དང་པོ་༼བསྐྱེད་པའི་རིམ་པ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བསྐྱེད་རིམ་ངོ་བོ་ཡན་ལག་དབྱེ་བ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གནས་སྐབས་དངོས་བཏགས་སྦྱང་གཞི་མཐར་ཐུག་འབྲས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྨིན་བྱེད་དགོས་པ་ངོ་བོ་མཐར་ཕྱིན་ཏེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དཔྱད་པའི་གནས་དྲུག་ཡན་ལག་ཀུན་ལ་སྦྱར། །</span></p>
			<p class="tibetan-commentary-non-indent"><span class="front-title">དང་པོ་བསྐྱེད་པའི་རིམ་པ་ལ། ངོ་བོ་དང༌། ཡན་ལག་དང༌། དབྱེ་བ་དང༌། གནས་སྐབས་དང༌། དངོས་དང་བཏགས་པའི་ཁྱད་པར་རོ། །དེ་ལ་བསྐྱེད་པའི་ངོ་བོ་ནི། རྣམ་པར་རྟོག་པས་གསར་དུ་བསྒོམས་པ་ལས་བྱུང་བའི་ལྷ་སྐུའི་རྣམ་པ་ཅན་སྲིད་པ་གསུམ་དང་ཆོས་མཐུན་དུ་བསྒོམ་པའི་ཞུ་བདེའི་ཏིང་ངེ་འཛིན་ནོ། །ཡན་ལག་ནི་ཐུན་</span><span class="front-title">མཚམས་སུ་མཆོད་པ་དང་བསྟོད་པ་ལ་སོགས་པ་དང༌། རྣལ་འབྱོར་ཡན་ལག་བརྒྱད་ལ་སོགས་པའོ། །ཅིའི་ཕྱིར་ཡན་ལག་ཅེས་བྱ་ཞེ་ན། རང་གི་ངོ་བོས་སྲིད་པ་དང་འབྲས་བུའི་རྣམ་པ་ལམ་དུ་མ་བྱས་པའི་ཕྱིར་རོ། །དབྱེ་བ་ནི། དང་པོ་སྦྱོར་བ་དང༌། དཀྱིལ་འཁོར་རྒྱལ་མཆོག་དང༌། ལས་རྒྱལ་མཆོག་དང༌། བསྙེན་པ་དང༌། ཉེར་སྒྲུབ་དང༌། སྒྲུབ་པ་དང༌། སྒྲུབ་ཆེན་དང༌། རྣལ་འབྱོར་དང༌། རྗེས་སུ་རྣལ་འབྱོར་དང༌། ཤིན་ཏུ་རྣལ་འབྱོར་དང༌། རྣལ་འབྱོར་ཆེན་པོ་རྣམས་སོ། །གནས་སྐབས་ནི་སྒོམ་པ་པོ་རྣལ་འབྱོར་གྱི་རིམ་པ་སྟེ། ལས་དང་པོ་བ་དང༌། ཡེ་ཤེས་ཕེབ་པ་དང༌། ཡེ་ཤེས་ལ་དབང་བ་དང༌། ཡེ་ཤེས་ལ་ཆེས་དབང་བ་རྣམས་སོ། །བསྐྱེད་པའི་དོན་དངོས་ནི་ཡན་ལག་བདུན་དང་ལྡན་པ་ཡིན་ལ་གཞན་རྣམས་ནི་བཏགས་པ་བའོ། །བསྐྱེད་རིམ་སོ་སོའི་སྦྱང་གཞི། མཐར་ཐུག་གི་འབྲས་བུ། རྫོགས་རིམ་གང་</span><span class="front-title">གི་སྨིན་བྱེད་གང་ལྟར་འགྱུར་བ། དགོས་པ་གང་ཞིགངོ་བོ་གང་ཡིན། མཐར་ཕྱིན་པའི་དོན་གང་ཡིན་པ་སྟེ་བསྐྱེད་རིམ་གྱི་དཔྱད་པའི་གནས་དྲུག་པོ་མངོན་པར་རྟོགས་པའི་ཡན་ལག་ཀུན་ལ་སྦྱར་བའོ། །</span></p>
			<p id="_idParaDest-498" class="tibetan-sabche1"><span class="tibetan-sabche">གཉིས་པ་༼རྫོགས་པའི་རིམ་པ་༽ལ་གཉིས། ཤེས་པར་བྱ་བའི་དོན་སྤྱི་བསྡུས་ཏེ་བསྟན། གལ་པོ་ཆེའི་རྣམ་གཞག་བྱེ་བྲག་ཏུ་ཕྱེ་ནས་བཤད་པའོ། །དང་པོ་༼ཤེས་པར་བྱ་བའི་དོན་སྤྱི་བསྡུས་ཏེ་བསྟན་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྫོགས་རིམ་ངོ་བོ་དབྱེ་བ་རང་བཞིན་གསུམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གང་ཡིན་གང་ལ་ཇི་ལྟར་གནད་དུ་བསྣུན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཉམས་རྟགས་ཡོན་ཏན་རྒྱུ་མཚན་སྤོང་དང་ཚད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ས་མཚམས་གེགས་སེལ་བོགས་འདོན་གཙོ་འཁོར་ཁྱད། །</span></p>
			<p class="tibetan-root-text_tibetan-root-text-last-line"><span class="tibetan-root-text">དཔྱད་གནས་བཅུ་གཅིག་སྒོ་ནས་ཤེས་པར་བྱ། །</span></p>
			<p class="tibetan-commentary-non-indent"><span class="front-title">གཉིས་པ་རྫོགས་པའི་རིམ་པ་ལ། ངོ་བོ་དང༌། དབྱེ་བ་དང༌། སོ་སོའི་རང་བཞིན་གསུམ་གྱིས་བསྡུས་ཏེ། དེའང་ངོ་བོ་ནི། སེམས་དང་ཡིད་དང་རླུང་དབུ་མར་ཐིམ་པས་མངོན་དུ་གྱུར་པའི་བདེ་སྟོང་ངོ༌། །དབྱེ་བ་ནི། རང་བཞིན་གྱི་དབྱེ་བ་དངོས་དང་བཏགས་པ། རྣམ་པས་དབྱེ་བ་མཚན་མ་དང་མཚན་མ་མེད་པ། ཐ་སྙད་ཀྱིས་དབྱེ་བ་</span><span class="front-title">ཁྱབ་བྱེད་དང་ཁྱབ་བྱ་རྫོགས་པའི་རིམ་པའོ། །དེ་དག་གི་རང་བཞིན་གསལ་བར་བརྗོད་ན། རྫོགས་རིམ་དངོས་ནི། ཞུ་བའི་བདེ་བ་ལྷན་སྐྱེས་ཆེན་པོ་དང༌། སྒྱུ་མའི་སྐུ་དང༌། རང་བཞིན་ལྷན་སྐྱེས་དང༌། ཟུང་འཇུག་གི་སྐུ་དང༌། རླུང་དབུ་མར་ཐིམ་པའི་མཐར་ཐོབ་པ་ཀུན་ནས་ཉོན་མོངས་པ་དང༌། རྣམ་པར་བྱང་བའི་སྣང་བ་གསུམ་དང༌། དགའ་བ་གསུམ་དང༌། དེ་རྣམས་དངོས་སུ་ཐོབ་པའི་ལམ་གང་ཡིན་པ་རྣམས་སོ། །བཏགས་པ་བ་ནི། རྩའི་རྣལ་འབྱོར་དང༌། རླུང་དང༌། ཕྲ་མོ་དང༌། ཐིག་ལེ་དང༌། ཕྱག་རྒྱའི་རིམ་པ་རླུང་དབུ་མར་འཇུག་པ་དང༌། གནས་པ་དང༌། ཐིམ་པར་བྱེད་པའི་ལས་ཅན་རྣམས་སོ། །མཚན་མའི་རྫོགས་རིམ་ནི། ངོ་བོ་ཉིད་ཀྱི་མཚན་མ་སྣང་བ་གསུམ་སེམས་དང་སེམས་ལས་བྱུང་བའི་མཚན་ཉིད་ཅན་འོད་གསལ་བར་གནས་ཡོངས་སུ་མ་གྱུར་པ་སྟེ་སོ་སོའི་སྐྱེ་བོ་ཐམས་ཅད་དང་གཞན་ལའང་ཡོད་དོ། །</span><span class="front-title">བཏགས་པའི་མཚན་མ་སྒྲ་དོན་ཅན་གྱི་རྟོགས་པ་དང་མཚུངས་པར་ལྡན་པ་གང་ཡིན་པ་སྟེ། དོན་གྱི་འོད་གསལ་མ་ཐོབ་པའི་བར་དག་ཏུ་ཅི་རིགས་པར་ཡོད་དོ། །མཚན་མ་མེད་པ་ལའང༌། ངོ་བོ་ཉིད་ཀྱི་མཚན་མ་མེད་པ་ནི་འཕགས་པ་ཁོ་ན་ལ་ཡོད་དོ། །བཏགས་པའི་མཚན་མ་མེད་པ་ནི་སོ་སོའི་སྐྱེ་བོ་ལ་ཡང་ཡོད་དོ། །ཁྱབ་བྱེད་རྫོགས་པའི་རིམ་པ་ནི། སོར་སྡུད་སོགས་རྣལ་འབྱོར་ཡན་ལག་དྲུག་དང༌། དགའ་བ་བཞི་དང༌། སྟོང་པ་བཞི་དང༌། སྣང་ཕྱོགས་སྟོང་ཕྱོགས་བདེ་བའི་ཕྱོགས་དང་བྲལ་བ་རྣམས་ཏེ་འདིས་ནི། གང་རྫོགས་པའི་རིམ་པ་དེ་ཐམས་ཅད་ལ་ཁྱབ་པར་བྱེད་པའི་ཕྱིར་རོ། །ཁྱབ་བྱ་རྫོགས་རིམ་ནི། འདུས་པ་དང་བདེ་མཆོག་གི་རིམ་པ་ལྔ་དང༌། རིམ་པ་བཞི་དང༌། དབྱིབས་སྔགས་ཆོས་གསུམ་དང༌། རྩ་རླུང་ཐིག་ལེ་དང༌། ཕྱག་རྒྱ་བཞི་དང༌། རྣལ་འབྱོར་བཞི་ལ་སོགས་པ་རྣམས་སོ། །རྫོགས་རིམ་དེ་དག་གི་ངོ་བོ་གང་ཡིན་པ་དང༌། རྟེན་གང་ལ་གནད་དུ་བསྣུན་པ་དང༌། ཚུལ་ཇི་ལྟར་གནད་དུ་</span><span class="front-title">བསྣུན་པ་དང༌། དེའི་ཉམས་རྟགས་གང་འབྱུང་བ་དང༌། དེ་ལས་ཡོན་ཏན་ཅི་ཞིག་བསྐྱེད་པ་དང༌། དེའི་རྒྱུ་མཚན་གང་ཡིན་པ་དང༌། དངོས་བརྒྱུད་ནས་སྤང་བྱ་ཇི་ཙམ་སྤོང་བ་དང༌། མཐར་ཕྱིན་པའི་ཚད་གང་ཡིན་པ་དང༌། ས་དང་ལམ་གྱི་མཚམས་གང་ཡིན་པ་དང༌། གེགས་སེལ་དང་བོགས་འདོན་ཇི་ལྟ་བུ་བྱ་བ་དང༌། གཙོ་འཁོར་གྱི་ཁྱད་པར་གང་ཡིན་པ་སྟེ། དཔྱད་པའི་གནས་བཅུ་གཅིག་གི་སྒོ་ནས་རྫོགས་པའི་རིམ་པའི་རྣམ་གཞག་མཐའ་དག་ཤེས་པར་བྱ་བའོ། །རིམ་པ་གཉིས་ཀྱི་དོན་འདི་རྣམས་ཕལ་ཆེར་སྒོམ་པ་གཏན་ལ་དབབ་པའི་སྐབས་སོགས་གོང་འོག་ཅི་རིགས་པར་འབྱུང་བས་འདིར་ཞིབ་པར་མ་སྤྲོས་ཏེ། དཔེར་ན་རྫོགས་རིམ་གང་ལ་གནད་དུ་བསྣུན་པའི་རྟེན་ལུས་དང་རྩ་རླུང་ཐིག་ལེའི་རྣམ་གཞག་གོང་དུ་སོང་ཞིང༌། ས་ལམ་དེ་ཉིད་ཀྱི་བཤད་པའི་སྐབས་སུ་འབྱུང་བས་མཚོན་ནོ། །</span></p>
			<p id="_idParaDest-499" class="tibetan-sabche1"><span class="tibetan-sabche">གཉིས་པ་གལ་པོ་ཆེའི་རྣམ་གཞག་བྱེ་བྲག་ཏུ་དབྱེ་བ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བསྡུས་དོན་རྣམ་གཞག་རྒྱུ་འབྲས་རྫོགས་པའི་རིམ། །</span></p>
			<p class="tibetan-commentary-non-indent"><span class="front-title">བླ་མེད་རྒྱུད་སྡེ་རྣམས་ནས་རྫོགས་རིམ་གྱི་རྣམ་གཞག་ཇི་སྙེད་ཅིག་གསུངས་པ་ཐམས་ཅད་ངོ་བོའི་སྒོ་ནས་བསྡུས་པའི་དོན་དུ་རྣམ་པར་གཞག་ན། རྒྱུའི་རྫོགས་རིམ་དང༌། འབྲས་བུའི་རྫོགས་པའི་རིམ་པ་ཞེས་བྱ་བ་གཉིས་སུ་འདུའོ། །</span></p>
			<p id="_idParaDest-500" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གཉིས། རྒྱུ་དང་འབྲས་བུའི་རྫོགས་རིམ་མོ། །དང་པོ་༼རྒྱུ་༽ལ་གཉིས། དངོས་དང༌། དེ་ལས་འཕྲོས་པའི་དོན་ནོ། །དང་པོ་༼དངོས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རང་བྱིན་བརླབས་དང་དཀྱིལ་འཁོར་འཁོར་ལོ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱག་ཆེན་རྒྱུ་ཡིན་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། </span><span class="tibetan-sabche">རྒྱུའི་རྫོགས་རིམ་ལའང་གཙོ་བོར་གསུམ་གྱི། དང་པོ་རང་བྱིན་གྱིས་བརླབས་པ་ནི།</span><span class="front-title"> རྩ་དབུ་མ་དངོས་སུ་བསྒོམ་པ་ཡོད་མེད་གང་ལྟར། མེ་དམིགས་དང༌། ཐིག་ལེ་དང༌། ཡི་གེ་སྒོམ་པ་ལ་སོགས་དམིགས་པའི་གཙོ་བོ་རྣམས་དབུ་མར་གཏད་</span><span class="front-title">དེ་སྒོམ་པ་ཡིན་ལ། གང་དུ་སེམས་གཏད་པ་དེར་རླུང་རྣམས་འདུ་བ་ནི་ཆོས་ཉིད་ཡིན་ཏེ། དེ་ལྟར་བསྒོམས་པས་རླུང་བསྡུས་ནས་གང་དུ་བསྒོམ་པའི་འཁོར་ལོ་དེ་རྣམས་ཀྱི་ལྟེ་བར་དང་པོར་འཇུག བར་དུ་གནས། མཐར་ཐིམ་པར་འགྱུར་རོ། །ཐིམ་པའི་ཚེ་ཁམས་ཕྲ་རགས་ཀྱི་རིམ་པ་ཐིམ་ལུགས་དང་ཞུ་བདེ་ཁྱད་པར་ཅན་མང་པོ་འབྱུང་ངོ༌། །</span></p>
			<p id="_idParaDest-501" class="tibetan-sabche1"><span class="tibetan-sabche">གཉིས་པ་དཀྱིལ་འཁོར་འཁོར་ལོ་ནི།</span></p>
			<p class="tibetan-commentary-non-indent"><span class="front-title">ལས་ཀྱི་ཕྱག་རྒྱ་དང་དེའི་ཡན་ལག་སྟེ། དེ་ལ་དང་པོ་ནི། སྟེང་གི་སྲོག་རྩོལ་ལ་བརྟེན་ནས་རླུང་དབུ་མར་ཞུགས་གནས་ཐིམ་གསུམ་རིམ་གྱིས་བྱེད་པ་བཞིན་དུ། ཕྱག་རྒྱ་དང་མཉམ་པར་སྦྱར་བ་ཡང་སྲོག་རྩོལ་དུ་འགྱུར་བའི་སྐབས་སུ་སླེབས་པ་ན། ཕྱག་རྒྱའི་རྐྱེན་གྱིས་ཞུགས་གནས་ཐིམ་གསུམ་ཅིག་ཅར་བྱས་ནས་དབུ་མར་བྱང་ཆུབ་ཀྱི་སེམས་འབབ་པའི་ཞུ་</span><span class="front-title">བདེའི་བདེ་ཆེན་མྱུར་དུ་འདྲེན་པར་འགྱུར་ཏེ། རང་ལུས་ལ་གནད་དུ་བསྣུན་པའི་དགའ་བ་བཞིས། བདེ་བ་དང༌། སྟོང་པ་དང༌། རང་བཞིན་དང༌། སྣང་བའི་དབྱེ་བ་རྣམས་རགས་པ་དང་ཅི་རིགས་པར་མཚོན་ནུས་ཀྱང༌། ཞིབ་མོར་དང་རྫོགས་པར་མཚོན་པ་ནི་ལས་རྒྱ་ལ་རག་ལས་པ་ཡིན་ནོ། །དེའང་རང་ལུས་ཀྱི་གནས་མི་འདྲ་བར་གནད་དུ་བསྣུན་པས་ཡེ་ཤེས་རྣམ་པ་མི་འདྲ་བ་ཐ་དད་པར་འཆར་ཏེ། དེ་དག་རེ་རེ་ལ་རྟོགས་པ་ཁྱད་པར་གྱི་འགྱུར་ལུགས་མི་འདྲ་བ་ཡོད་པ་བཞིན་དུ། ལས་རྒྱ་རིགས་མི་འདྲ་བའི་ཁྱད་པར་ལ་ཡང་སྟེ། འོན་ཀྱང་སྣང་བ་བཞི་དང་དགའ་བ་བཞིའི་ཡེ་ཤེས་རྫོགས་པར་འདྲེན་མི་ཐུབ་པ་དང་ཐུབ་པའི་ཁྱད་པར་རོ། །ལས་ཀྱི་ཕྱག་རྒྱའི་མཆོག་ཏུ་གྱུར་པ་ནི་བདེ་མཆོག་ལས་གསུངས་པ་གནས་གསུམ་གྱི་ཕོ་ཉ་མོ་སྟེ། དེ་དག་གི་འདུ་བ་ཁྱད་པར་ཅན་ཐོབ་ན། སྤྱིར་དངོས་གྲུབ་རྣམས་ཤིན་ཏུ་མྱུར་བར་</span><span class="front-title">སྟེར་བ་དང༌། ཁྱད་པར་རྩ་ཉི་ཁྲི་ཆིག་སྟོང་གི་རྩ་མདུད་གྲོལ་བ་དང༌། རླུང་འཕོ་བ་ཉེར་བཞི་འགག་པ་དང༌། ཁམས་སྙིགས་མ་ཉི་ཤུ་རྩ་བཞི་དྭངས་མར་གནས་འགྱུར་བ་དང༌། དེ་ལྟར་རྟེན་དེ་དག་གི་ནུས་པས། བརྟེན་པ་བདེ་སྟོང་གཉིས་སུ་མེད་པའི་ཡེ་ཤེས་རྦ་རླབས་དང་བྲལ་བ་རབ་འབྱམས་སུ་མཆེད་པར་འགྱུར་བ་ནི། རིམ་གྱིས་ལས་རྒྱ་གཞན་གྱིས་ཀྱང་བྱེད་མོད། འདིས་འཕྲལ་དུ་བྱེད་པས་ན་ལས་ཀྱི་ཕྱག་རྒྱའི་མཆོག་ཡིན་ནོ། །དེའི་ཡན་ལག་ནི། ཡེ་ཤེས་དེ་བརྟན་པར་བྱ་བའི་ཕྱིར་དུ་ཡིད་ཀྱི་ཕྱག་རྒྱ་སྟེ། ཡེ་ཤེས་ཀྱི་ཕྱག་རྒྱ་ཞེས་ཀྱང་བྱ། རྣམ་རྟོག་གིས་སྒོམ་པའི་ཕྱག་རྒྱར་སྣང་བ་སྟེ། རྣམ་རྟོག་གིས་བརྟགས་པའི་གཟུགས་བརྙན་མེད་བཞིན་དུ་སྣང་བ་ནི་རང་སྣང་གི་རིག་མའམ་རྣམ་བཅས་ཕྱག་རྒྱ་ཆེན་མོ་ཞེས་བྱ་བ་ཡིན་ནོ། །</span></p>
			<p id="_idParaDest-502" class="tibetan-sabche1"><span class="tibetan-sabche">གསུམ་པ་ཕྱག་རྒྱ་ཆེན་མོ་ལ།</span></p>
			<p class="tibetan-commentary-non-indent"><span class="front-title">བདེ་བ་འདྲེན་བྱེད་ཀྱི་ཕྱག་རྒྱ་ཆེན་མོ་དང༌། ཡིད་ནང་དུ་འཇུག་</span><span class="front-title">བྱེད་ཀྱི་ཕྱག་རྒྱ་ཆེན་མོ་གཉིས་སུ་ཡོད་པའི་དང་པོ་ནི། ཞུ་བདེ་ལྷན་ཅིག་སྐྱེས་པའི་ཡེ་ཤེས་གོམས་པ་ཤིན་ཏུ་བརྟན་པར་གྱུར་ནས། བདེ་སྟོང་གི་ཡེ་ཤེས་ཁོ་ན་ལ་མཉམ་པར་བཞག་པས། དེ་ཉིད་ཀྱིས་སླར་ཡང་རླུང་སེམས་འདུ་བའི་རྐྱེན་བྱས་ཏེ་ཞུ་བདེ་ཁྱད་པར་ཅན་ཡང་ཡང་འདྲེན་པ་ཡིན་ཏེ་རྣམ་མེད་ཕྱག་རྒྱ་ཆེན་མོའོ། །གཉིས་པ་ནི། ཡིད་ཅེས་བྱ་བ་ནི། ཁུ་བ་དང་ཡིད་རྟོག་གཉིས་ཆར་ལ་འཇུག་པས། བྱང་ཆུབ་ཀྱི་སེམས་དབུ་མའི་ནང་དུ་ཆུད་ཅིང༌། རྣམ་རྟོག་འོད་གསལ་དུ་བཅུག་པས་སྟོང་པ་ཉིད་རྐྱང་པ་སྒོམ་པ་ལས་ཆེས་ལྷག་པར་གཟུང་འཛིན་གྱི་གཉིས་སྣང་འགགས་པས་འདོད་པའི་དངོས་གྲུབ་གཉིས་སུ་མེད་པའི་ཡེ་ཤེས་ཀྱི་སྐུ་ཕྱག་རྒྱ་ཆེན་མོ་མཆོག་གི་དངོས་གྲུབ་འཐོབ་པར་བྱེད་པའི་རྒྱུ་ཕྱག་ཆེན་ལ་འཁྱུད་པ་སྟེ། དེ་ཐམས་ཅད་ནི་བདེ་བ་ཆེན་པོའི་ཡེ་ཤེས་ཀྱི་རྒྱུ་ཡིན་པས་རྒྱུའི་རྫོགས་རིམ་ཞེས་བྱའོ། །</span></p>
			<p id="_idParaDest-503" class="tibetan-sabche1"><span class="tibetan-sabche">གཉིས་པ་༼དེ་ལས་འཕྲོས་པའི་དོན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་བདེ་སྟོང་འདྲེན་བྱེད་སྤྱིར། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱག་རྒྱ་བཞིར་བཤད་་་་་༌། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། བླ་མེད་ཀྱི་རྫོགས་རིམ་ཐམས་ཅད་བདེ་སྟོང་ཟུང་འཇུག་གི་ཡེ་ཤེས་བསྒྲུབ་བྱར་བྱེད་པ་མཐུན་ཞིང༌། དེ་འདྲེན་བྱེད་ཐབས་ཀྱི་རྣམ་གཞག་ལ་རྒྱས་བསྡུས་ཅི་རིགས་པར་འབྱུང་བ་ལས་ཁྱད་པར་གྱི་བསྡུས་དོན་སྨོས་མ་ཐག་པ་ལྟར་ལ། སྤྱིར་ལས་ཆོས་དམ་ཚིག་ཕྱག་རྒྱ་ཆེན་པོ་བཞིར་བཤད་པའང་གྲགས་ཆེ་སྟེ། དེའི་ངོས་འཛིན་མི་འདྲ་བ་མང་མོད། སློབ་དཔོན་འཇིགས་མེད་འབྱུང་གནས་ཀྱིས་རྒྱུད་སྡེ་</span><span class="front-title">མང་པོ་ཞིག་གི་རྗེས་སུ་འབྲངས་ནས། བསྐྱེད་རིམ་དང༌། རྫོགས་རིམ་དང༌། འབྲས་བུ་ལ་སྦྱར་བ་གསུམ་དུ་བཞེད་དེ། དང་པོ་ནི། ལྷ་མོའི་གཟུགས་མངོན་པར་སྒོམ་པ་ནི་ལས་ཀྱི་ཕྱག་རྒྱ། ཡི་གེ་བཀོད་པ་ནི་ཆོས་ཀྱི་ཕྱག་རྒྱ། འོད་ཟེར་སྤྲོ་བསྡུ་ལ་སོགས་པས་ཕྲིན་ལས་བྱེད་པ་ནི་དམ་ཚིག་གི་ཕྱག་རྒྱ། ལྷ་སྐུ་སྣང་སྟོང་ནི་ཕྱག་རྒྱ་ཆེན་པོའོ། །གཉིས་པ་ནི། དངོས་ཀྱི་རིག་མ་ནི་ལས་ཀྱི་ཕྱག་རྒྱ་སྟེ། འཁྱུད་པ་ལ་སོགས་པའི་ལས་ཀྱིས་དགའ་བ་སྟེར་བའི་ཕྱིར་རོ། །རྩ་ཨ་བ་དྷཱུ་ཏི་ནི་ཆོས་ཀྱི་ཕྱག་རྒྱ་སྟེ། ལྷན་ཅིག་སྐྱེས་པའི་དགའ་བ་ཁྱད་པར་ཅན་སྟེར་བའི་ཕྱིར་རོ། །བདེ་སྟོང་གཉིས་སུ་མེད་པའི་ཡེ་ཤེས་ནི་ཕྱག་རྒྱ་ཆེན་པོ་སྟེ། བླ་ན་མེད་པའི་བྱང་ཆུབ་ཀྱི་སེམས་ཡིན་པས་སོ། །ཡིད་ཀྱི་ཕྱག་རྒྱ་ལྷ་མོའི་རྣམ་པར་སྣང་བ་ནི་དམ་ཚིག་གི་ཕྱག་རྒྱའོ། །གསུམ་པ་ནི། སྤྲུལ་པའི་སྐུ་ནི་དམ་ཚིག་གི་ཕྱག་རྒྱ། བདེ་བ་ཆེན་པོའི་སྐུ་ནི་ཕྱག་རྒྱ་ཆེན་པོ། ཆོས་</span><span class="front-title">ཀྱི་སྐུ་ནི་ཆོས་ཀྱི་ཕྱག་རྒྱ། ལོངས་སྤྱོད་རྫོགས་སྐུ་ནི་ལས་ཀྱི་ཕྱག་རྒྱའོ། །ཡང་ན་སྤྲུལ་ལོངས་ཆོས་གསུམ་བདེ་ཆེན་བཞི་ལ་རིམ་པས་ལས་དང༌། ཆེན་པོ་དང༌། ཆོས་དང༌། དམ་ཚིག་གི་ཕྱག་རྒྱ་རྣམས་སུ་བཤད་དེ། འཁོར་ལོ་སྡོམ་པའི་ལུགས་ཀྱང་འདི་ཉིད་ཡིན་པར་བཟུང་ངོ༌། །དགྱེས་པ་རྡོ་རྗེའི་དགོངས་དོན་དུ་མཛད་དེ། ཕྱག་རྒྱ་བཞི་གཏན་ལ་དབབ་པའི་གཞུང་ཀླུ་སྒྲུབ་ཀྱིས་མཛད་པའི་རྗེས་སུ་འབྲང་བ། མངའ་བདག་མཻ་ཏྲཱི་པ་རྗེས་འབྲང་དང་བཅས་པའི་བཞེད་པ་ནི། དངོས་ཀྱི་ཕྱག་རྒྱ་ནི་གཙོ་བོ་དང༌། ཡིད་ཀྱིས་སྒོམ་པའི་ཡེ་ཤེས་ཀྱི་ཕྱག་རྒྱ་ནི་ཡན་ལག་སྟེ་དེ་གཉིས་ལས་ཀྱི་ཕྱག་རྒྱའོ། །རླུང་དང་ཐིག་ལེ་དང་གཏུམ་མོའི་རྣལ་འབྱོར་དང༌། དབང་པོ་རབ་ཀྱིས་སེམས་ཀྱི་བདེ་བ་འབའ་ཞིག་ལ་དམིགས་པ་མི་ཤིགས་པ་སྟེ་ཆོས་ཀྱི་ཕྱག་རྒྱའོ། །དེ་སྐད་དུ། ལྷན་ཅིག་སྐྱེས་པའི་རྡོ་རྗེས་མཛད་པའི་གནས་པ་བསྡུས་པ་ལས། </span><span class="tibetan-external-citations">ཆོས་ཀྱི་</span><span class="tibetan-external-citations">ཕྱག་རྒྱ་བསྒོམ་པ་ནི། །ཐ་མས་རྩ་དང་ཡི་གེའི་རིམ། །གཏུམ་མོའི་བྱེ་བྲག་འབྲིང་གིས་སོ། །མི་ཤིགས་པ་ནི་རབ་ཀྱི་སྟེ། །ཐིག་ལེ་ཕྲ་སོགས་རྣལ་འབྱོར་པས། །བསྡུས་པའི་རིག་པར་འདོད་པ་ཡིན།</span><span class="front-title"> །ཅེས་བཤད་དོ། །ཕྱག་རྒྱ་ཆེན་པོ་ནི་རང་བཞིན་གཉུག་མ་སྤྲོས་པ་ཐམས་ཅད་དང་བྲལ་བའི་ཡེ་ཤེས་སོ། །དམ་ཚིག་གི་ཕྱག་རྒྱ་ནི་མ་བརྟགས་པར་ཤར་བའི་ལྷ་སྐུ་སྟེ། དེའི་རྒྱུར་བསྐྱེད་རིམ་གྱིས་བོགས་འབྱིན་ཅིང་རྒྱས་འདེབས་པའང་ཕྱོགས་མཐུན་ཡིན་པར་བཞེད་དོ། །</span></p>
			<p id="_idParaDest-504" class="tibetan-sabche1"><span class="tibetan-sabche">གཉིས་པ་འབྲས་བུའི་རྫོགས་རིམ་བཤད་པ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་འབྲས་བུའི་ཕྱོགས་གསུམ་ནི། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། རྒྱུ་དེ་དག་ལས་འབྲས་བུའི་ཚུལ་དུ་སྐྱེས་པའི་རྫོགས་རིམ་ནི། སྟོང་ཕྱོགས། སྣང་ཕྱོགས། ཟུང་འཇུག་གི་རྫོགས་རིམ་གསུམ་ཡོད་དོ། །</span></p>
			<p id="_idParaDest-505" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་གསུམ། སྟོང༌། སྣང༌། ཟུང་འཇུག་གོ། །དང་པོ་༼སྟོང༌༽ལ་གསུམ། སྣང་བ། རང་བཞིན། དེ་ལས་ཡེ་ཤེས་སྐྱེ་ཚུལ་ལོ། །དང་པོ་༼སྣང་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྟོང་ཕྱོགས་སྣང་གསུམ་དོན་དམ་ཆོས་ཉིད་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་རྫོབ་རྟེན་འབྲེལ་རང་བཞིན་བཅས་དང་བྲལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">འཇོག་མཚམས་བཅོ་ལྔ་མིང་གི་རྣམ་གྲངས་མང༌། །</span></p>
			<p class="tibetan-commentary-non-indent"><span class="front-title">སྟོང་ཕྱོགས་ཀྱི་རྫོགས་རིམ་ཞེས་པ་ནི། རང་བཞིན་བརྒྱད་ཅུ་དང་སྣང་བ་གསུམ་རིམ་པར་ཐིམ་པའི་བདེ་སྟོང་དབྱེར་མེད་ལྷན་ཅིག་སྐྱེས་པའི་ཡེ་ཤེས་ཀྱི་སེམས་རང་བཞིན་གྱིས་དྲི་མ་དག་པ་མངོན་སུམ་དུ་རྟོགས་པ་སྟེ། དེ་ལ་སྣང་གསུམ་གྱི་དོན་ནི་རྩ་བ་རིག་པ་དང་རྣམ་འགྱུར་སྣང་བ་གསུམ་ཞེས་བྱ་སྟེ། དེའང་ངོ་བོ་ཐ་དད་པ་མ་ཡིན་པར། དཔེར་ན། གསེར་ལས་བྱས་པའི་གཟུགས་གསུམ་ཞེས་བྱ་ན། རྩ་བའམ་རང་བཞིན་གསེར་དང༌། རྣམ་འགྱུར་གཟུགས་གསུམ་ཞེས་པ་ལྟ་བུ་ཡིན་པས། གསེར་གྱི་གཟུགས་གསུམ་པོའི་གསེར་དང་གཟུགས་གཉིས་ལ་དབྱེ་བ་མེད་པ་</span><span class="front-title">བཞིན། སྐབས་འདིའི་རང་རིག་དང་སྣང་གསུམ་ལའང་དབྱེ་བ་མེད་པ་ཁོ་ནའོ། །དེའང་དངོས་དང་བཏགས་པ་མ་ཕྱེ་བའི་དབང་དུ་བྱས་ནས་དབྱེ་ན། </span></p>
			<p id="_idParaDest-506" class="tibetan-sabche1"><span class="tibetan-sabche">དོན་དམ་དེ་ཁོ་ན་ཉིད་ཀྱི་སྣང་བ་གསུམ་དང༌། ཀུན་རྫོབ་རྟེན་འབྲེལ་གྱི་སྣང་བ་གསུམ་མོ། །དེ་ལ་དང་པོ་༼དོན་དམ་དེ་ཁོ་ན་ཉིད་ཀྱི་སྣང་བ་གསུམ་༽ནི།</span></p>
			<p class="tibetan-commentary-non-indent"><span class="front-title">རྩ་བ་ཆོས་ཀྱི་དབྱིངས་རང་སེམས་བདེ་ཆེན་འགྱུར་མེད་དོན་དམ་རང་རིག་ཆེན་པོ་དེ་ཡིན་ལ། ངོ་བོ་བདེ་ཆེན་དེ་ཉིད་ཀྱི་རང་གི་རྣམ་ཆའི་རང་གཟུགས་འཆར་ཚུལ། སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པ་ནི་རིམ་བཞིན་སྣང་བ་དང༌། མཆེད་པ་དང༌། ཐོབ་པ་དང༌། ཀུན་ཁྱབ་བདེ་བ་ཆེན་པོ་ནི་ཐམས་ཅད་སྟོང་པ་འོད་གསལ་བ་ཡིན་ལ། དེ་གསུམ་ཡང་དབྱེར་མེད་མཉམ་པ་ཉིད་གཞི་གདོད་མའི་ཆོས་ཉིད་འཐོབ་བྱའི་འབྲས་བུ་ལམ་བསྒོམ་པའི་དམིགས་ཡུལ་འཁོར་འདས་ལམ་གསུམ་གྱི་ཆོས་ཀུན་ལ་ཁྱབ་པ་ཡིན་ཀྱང༌། རང་གི་ངོ་བོ་གཞི་</span><span class="front-title">ལམ་འབྲས་བུ་གསུམ་ཀ་ལས་འདས་པ་ཡིན་ནོ། །འདི་སྣང་གསུམ་དངོས་མ་ཡིན་ཀྱང་དེའི་ཆོས་ཉིད་ཡིན་པས་དེར་བཏགས་སོ། །</span></p>
			<p class="tibetan-commentary-non-indent"><span class="tibetan-sabche">གཉིས་པ་༼ཀུན་རྫོབ་རྟེན་འབྲེལ་གྱི་སྣང་བ་གསུམ་༽ལ་</span><span class="front-title">མིང་གི་རྣམ་གྲངས་སྣང་བ་གསུམ་དང་ཡེ་ཤེས་གསུམ་དང་རྣམ་པར་ཤེས་པ་གསུམ་ཞེས་གྲགས། </span><span class="tibetan-sabche">དེ་ལ་དབྱེ་བ་གཉིས་ཏེ། རང་བཞིན་དང་བཅས་པའི་སྣང་བ་གསུམ་དང༌། རང་བཞིན་དང་བྲལ་བའི་སྣང་བ་གསུམ་མོ།</span><span class="front-title"> །རང་བཞིན་དང་བྲལ་མ་བྲལ་ཡང་ཉོན་མོངས་ཀྱི་རྣམ་རྟོག་དང་བྲལ་མ་བྲལ་ལོ། །</span></p>
			<p id="_idParaDest-507" class="tibetan-sabche1"><span class="tibetan-sabche">དང་པོ་༼རང་བཞིན་དང་བཅས་པའི་སྣང་བ་གསུམ་༽ལ་དབྱེ་ན། གཞིའི་དུས་ཀྱི་སྣང་བ་གསུམ་དང༌། ལམ་གྱི་དུས་ཀྱི་སྣང་བ་གསུམ་མོ། །གཞི་དུས་ལ་དབྱེ་ན། རྒྱུན་ཆགས་པའི་སྣང་བ་གསུམ་དང༌། ཁྱད་པར་གྱི་དུས་སུ་འབྱུང་བའི་སྣང་བ་གསུམ་མོ། །དེའི་དང་པོ་༼རྒྱུན་ཆགས་པའི་སྣང་བ་གསུམ་༽ནི།</span></p>
			<p class="tibetan-commentary-non-indent"><span class="front-title">སྔར་ཇི་སྐད་བཤད་པའི་ཆོས་ཉིད་ཀྱི་སྣང་གསུམ་དེ། སེམས་ཅན་ཀུན་ལ་ཁྱབ་པའི་ཚུལ་དུ་གནས་པ་ན། དེའི་གཡའ་</span><span class="front-title">ལྟ་བུར་སེམས་ཅན་སོ་སོའི་སེམས་ལས་བྱུང་བ་སྟེ། དེའང་བདེ་བ་ལ་སྲེད་པའི་བག་ཆགས་སེམས་ཡུལ་ལ་ཆགས་སུ་རུང་བའི་ནུས་པ་ཅན་ཞིག་ཡོད་པ་དེའི་རྣམ་འགྱུར་རྣམ་པ་གསུམ་སྟེ། ལུས་དང་ངག་དང་ཡིད་གསུམ་པོའི་སྣང་བ་འཆར་དུ་རུང་བའི་ནུས་པའི་སེམས་རང་རིག་ནི་རིམ་བཞིན་སྣང་མཆེད་ཐོབ་གསུམ་པོ་སྟེ། གསུམ་ཀའང་ཀུན་རྫོབ་ཀྱི་རང་རིག་དང་ཁ་ནང་ལྟས་ཀྱི་ཆ་ཁོ་ན་ཡིན་ནོ། །སྣང་གསུམ་འདི་རྒྱུད་གཞན་ལས། བདེ་བ་འགྱུར་བཅས་དང་འཛག་བདེའི་ས་བོན་དུ་གསུངས་ཤིང༌། གསུམ་ཀ་ངོ་བོ་ཀུན་གཞིའི་རྣམ་ཤེས་ཀྱི་རང་བཞིན་ཡིན་ཡང༌། སྐབས་འདིར་སྣང་བས་ཡིད་ཤེས་དང་དབང་ཤེས་སྐྱེད་པའི་རྒྱུ་བྱེད་ཅིང༌། མཆེད་པས་ཉོན་ཡིད་སྐྱེད་པའི་རྒྱུ་བྱེད་པས་དེ་དང་དེར་བཞག་ལ། ཐོབ་པ་ནི་ཐོབ་པའི་ལྡོག་ཆ་ནས་ཀུན་གཞི་རང་གི་མཚན་ཉིད་ལ་གནས་པ་ཙམ་དང་བརྒྱུད་ནས་བསྐྱེད་པ་མ་གཏོགས། དངོས་སུ་རྣམ་ཤེས་བདུན་པོ་དེ་དག་སྐྱེད་པར་མི་བྱེད་པས་ཀུན་གཞི་ཁོ་ནར་འཇོག་སྟེ། </span><span class="front-title">དེའི་ཕྱིར་སྣང་བ་གསུམ་སེམས་ཡིད་རྣམ་ཤེས་སུ་བསྟན་པ་ཡིན་ནོ། །དེ་ལྟ་བུའི་སྣང་བ་གསུམ་ནི། ངོ་བོ་དབྱེ་བ་མེད་ཅིང་གཅིག་ཏུ་འདྲེས་ལ། འཁོར་བ་ཇི་སྲིད་བར་དུ་རྒྱུན་མི་འཆད་པར་འཇུག་པ་སྟེ་རྩ་བའི་</span><span class="tibetan-footnote-reference">༡</span><span class="front-title">སྣང་གསུམ་ཞེས་བྱའོ། །</span></p>
			<p id="_idParaDest-508" class="tibetan-sabche1"><span class="tibetan-sabche">གཉིས་པ་༼ཁྱད་པར་གྱི་དུས་སུ་འབྱུང་བའི་སྣང་བ་གསུམ་༽ལ་འབྱུང་བའི་དུས་ཀྱི་དབྱེ་བས་བཞི་སྟེ། ཆེས་རགས་ཤིང་གསལ་བར་འབྱུང་བ་</span><span class="tibetan-footnote-reference-sabche">༢</span><span class="tibetan-sabche">འཆི་བའི་དུས་ཀྱི་དང༌། འབྲིང་དུ་འབྱུང་བ་</span><span class="tibetan-footnote-reference-sabche">༣</span><span class="tibetan-sabche">གཉིད་དང་</span><span class="tibetan-footnote-reference-sabche">༤</span><span class="tibetan-sabche">འཁྲིག་པའི་དུས་དང༌། ཕྲ་ཞིང་མི་གསལ་བ་འབྱུང་བ་ཚོགས་དྲུག་གི་སྣང་བ་རགས་པར་ཤར་བ་ཐམས་ཅད་ཀྱི་དུས་སོ།།</span></p>
			<p class="tibetan-commentary-non-indent"><span class="front-title">དེའ</span><span class="tibetan-sabche">ང་འཆི་བའི་དུས་</span><span class="front-title">སུ་སྔ་རོལ་དུ་རགས་པ་ཉེར་ལྔ་ཡོངས་རྫོགས་ཐིམ་སྟེ། དེ་ནི་སྨིག་རྒྱུ་ལ་སོགས་པའི་རྟགས་ལྔ་དང་བཅས་པའོ། །རླུང་སྣང་བ་ལ་ཐིམ་པས་ནང་གི་ཁམས་དཀར་པོ་དང་འབྲེལ་བའི་དཀར་ལམ་པ་སྣང་བའི་ཡེ་ཤེས་དང༌། དེ་མཆེད་པ་ལ་ཐིམ་པས་ཁམས་དམར་པོ་དང་འབྲེལ་བའི་ཕྱིར་དམར་ལམ་པ་མཆེད་</span><span class="front-title">པའི་ཡེ་ཤེས་དང༌། དེ་ཐོབ་པ་ལ་ཐིམ་པ་ན་དཀར་དམར་གྱི་ནུས་པའང་དབྱིངས་སུ་ཡལ་ཏེ་སྲོག་རླུང་གི་ཆ་ཤས་འབའ་ཞིག་ལུས་པ་དེས་དབང་བྱས་པས་ནག་ལམ་པ་འབྱུང་བ་ཐོབ་པའི་ཡེ་ཤེས་ཏེ། འདིའང་དུས་ཀྱི་ཁྱད་པར་འཆི་བ་ལ་ལྟོས་པའི་སྣང་གསུམ་ཐིམ་པ་ཡིན་གྱི་རྩ་བའི་སྣང་གསུམ་ཐིམ་པ་ནི་མ་ཡིན་ཏེ། སྐབས་དེར་སེམས་རང་བཞིན་གྱིས་འོད་གསལ་ཡོད་པ་དེ་ལ་ཀུན་གཞིའི་རྣམ་ཤེས་ཀྱི་གཡས་ཁྱབ་ཅིང༌། ཡུལ་སྣང་ཐིམ་པའི་རྐྱེན་གྱིས་ཀུན་གཞི་དེ་བདེ་གསལ་གྱི་ངོར་ཤར་བ་ཞིག་ཡོད་དོ། །</span></p>
			<p class="tibetan-regular-indented"><span class="front-title">དེ་ལས་ལུགས་ལྡོག་གི་སྣང་གསུམ་སྐད་ཅིག་ཕྲ་མོ་རེ་རེར་ལངས་པ་ལས་བར་དོ་འགྲུབ་པ་ཡིན་ནོ། </span><span class="tibetan-sabche">།གཉིད་དུས་ཀྱི་སྣང་བ་གསུམ་ནི་</span><span class="front-title">སྐབས་དེར་རྟེན་ལུས་ཀྱི་རྩ་ཐིག་རླུང་གསུམ་དང་བརྟེན་པ་སེམས་བྲལ་བ་མེད་པས་ཕྲ་རགས་རྣམས་ཀྱི་ཆ་ཤས་ཙམ་རེ་ཐིམ་པ་ཡིན་གྱི་རྫོགས་པར་མ་ཡིན་ལ། འདི་ལ་གཞི་དུས་སུ་ནི་ལུགས་</span><span class="front-title">འབྱུང་གི་སྣང་མཆེད་ཐོབ་གསུམ་ཤིན་ཏུ་ཕྲ་བས་རྟོགས་པར་དཀའ་ལ། རྨི་ལམ་འབྱུང་ན་ལུགས་ལྡོག་གི་སྣང་གསུམ་ཕྲ་མོ་ཞིག་ལས་འབྱུང་ཞིང༌། རྨི་ལམ་གྱི་ངང་ནས་སད་པ་ལ་སླར་ལུགས་ལྡོག་གི་སྣང་གསུམ་མེད་མོད་གཉིད་འཐུག་པོ་ནས་སད་པ་ལ་ཡོད་པར་བཤད་དོ། །</span></p>
			<p class="tibetan-commentary-non-indent"><span class="tibetan-sabche">འཁྲིག་དུས་སུ་རེག་པ་ས།</span><span class="front-title"> གཤེར་བ་ཆུ། དྲོ་བ་མེ། གཡོ་བ་རླུང་སྟེ་འབྱུང་བཞིའི་བདེ་བ་སྔོན་དུ་སོང་ནས། རྩ་གནས་ཐ་དད་པའི་བྱང་ཆུབ་ཀྱི་སེམས་གསང་བའི་འཁོར་ལོར་འོང་བ་ནི་སྣང་བ། རྐེད་པར་འོང་བ་ནི་མཆེད་པ། ཐབས་ཀྱི་ནོར་བུའི་ནང་རྩ་རིགས་ཀྱི་བདག་པོ་དང་ཤེས་རབ་ཀྱི་རོ་མའི་སྣ་རྩེར་འོང་བ་ནི་ཐོབ་པ། བྱང་ཆུབ་ཀྱི་སེམས་འཕོ་བའི་སྐད་ཅིག་མ་ནི་འོད་གསལ་བ། འཕོས་ཟིན་པ་ན་དམར་ཆ་སྟེང་དུ་བསྐྱོད་པ་ནི་སྣང་གསུམ་ལུགས་ལྡོག་གོ། །</span></p>
			<p id="_idParaDest-509" class="tibetan-sabche1"><span class="tibetan-sabche">ཕྲ་བ་ཡུལ་སྣང་ཐམས་ཅད་ལ་འཆར་བའི་སྣང་གསུམ་ནི།</span></p>
			<p class="tibetan-commentary-non-indent"><span class="front-title">དཔེར་ན་ཡུལ་ཡིད་བྱེད་ཀྱི་མཐུ་</span><span class="front-title">ལས་གཟུགས་དང་པོར་རགས་པ་མཐོང་བ་ཙམ་སྣང་བ། དེ་ནས་གཟུགས་ཀྱི་ཕྲ་ཞིབ་ངེས་པ་མཆེད་པ། དེ་ནས་ཡུལ་དེས་སྐྱོ་བའམ་ཚིམ་པའི་ཚུལ་གྱིས་ཅུང་ཟད་མི་གསལ་བར་རང་ལྡོག་ཏུ་སོང་བ་ནི་ཐོབ་པ། དེ་ནས་མི་སྣང་བར་ལྡོག་པ་ནི་བཞི་པ་འོད་གསལ་དུ་འཇོག་སྟེ། དེ་དག་ཀྱང་གནས་སྐབས་དེ་དང་དེའི་སེམས་གསལ་རིག་གི་འགྱུར་བའི་ཆ་ཤས་དེ་དང་དེ་སྣང་བ་གསུམ་དུ་འཇོག་སྟེ། འཁྲིག་དུས་ལའང་སྣང་གསུམ་གྱི་འཇོག་ཚུལ་གསལ་རིག་གི་འགྱུར་བར་འཇོག་པ་དེས་རིགས་འགྲེའོ། །དེ་ལྟར་ན་ཡུལ་སྣང་ལ་བརྟེན་ནས་རྣམ་རྟོག་སྐྱེ་བ་ཡིན་ཅིང་ཡུལ་སྣང་རེ་རེར་འཆར་བ་ཡང་རླུང་གིས་སེམས་བསྐྱོད་ཚུལ་ལས་ཤར་བ་ཡིན་པས། དེ་ཐམས་ཅད་ཀྱི་སྟེང་ན་སྣང་བ་གསུམ་གྱི་ཆ་ཤས་རེ་རེ་གཞི་དུས་ན་ཡོད་དེ་ལམ་གྱིས་རྟོགས་དགོས་པ་ཡིན་ལ་དེ་ལྟར་ན་གཞི་དུས་སུ་འཆར་བའི་སྐབས་ལྔའོ། །</span></p>
			<p id="_idParaDest-510" class="tibetan-sabche1"><span class="tibetan-sabche">གཉིས་པ་ལམ་དུས་ཀྱི་སྣང་བ་གསུམ་ལ་སྐད་ཅིག་གིས་བསྡུས་པའི་སྣང་བ་གསུམ་དང༌། སས་བསྡུས་པའི་སྣང་བ་གསུམ་མོ། །དང་པོ་༼སྐད་ཅིག་གིས་བསྡུས་པའི་སྣང་བ་གསུམ་༽ལ་དབང་༡དུས་ཀྱི་སྣང་བ་གསུམ་ནི།</span></p>
			<p class="tibetan-commentary-non-indent"><span class="front-title">དཔེའི་ཡེ་ཤེས་ཀྱི་ཚུལ་གྱིས་ལམ་དུ་བསླངས་ནས་གནས་ལུགས་ལ་ངེས་པ་སྐྱེད་པའི་ཐབས་ཁྱད་པར་ཅན་དུ་སོང་བ་མ་གཏོགས་འཁྲིག་དུས་ཀྱི་དེ་དང་འཆར་ཚུལ་འདྲ་བར་ཤེས་པར་བྱའོ། །དེ་ལའང་དབང་རྟུལ་ལས་དང་པོ་བ་ལ་ངོ་སྤྲོད་པའི་དབང་གི་ཡེ་ཤེས་དང༌། དབང་རྣོན་རིམ་པ་བརྒལ་ཏེ་འཇུག་པའི་སྨིན་བྱེད་ཀྱི་ཡེ་ཤེས་དང༌། ལམ་གྱི་དུས་ཀྱི་དབང་རིམ་པ་གཉིས་དང༌། འབྲས་བུ་ཉེ་རྒྱུའི་དབང་གི་ཡེ་ཤེས་ཏེ་མི་འདྲ་བ་བཞི་ཡོད་པ་ལས། སྐབས་འདིར་དབང་རྟུལ་ལས་དང་པོ་བའི་དབང་གི་ཡེ་ཤེས་ལ་ངོས་གཟུང་དགོས་སོ། </span><span class="tibetan-sabche">།བསྐྱེད་༢རིམ་</span><span class="front-title">གྱི་སྐབས་སུ་དངོས་དང་ཡེ་ཤེས་ཀྱི་རྗེས་ཆགས་ལས་སྣང་བ་གསུམ་མཚོན་པ་དང༌། ཟབ་མོ་</span><span class="front-title">བསྐྱེད་རིམ་ཕྲ་ཐིག་གི་དམིགས་པ་ལས་ཀྱང་སྣང་བ་གསུམ་འཆར་བ་དང༌། </span><span class="tibetan-sabche">༣ལུས་དབེན་དང་རྡོ་རྗེའི་༤བཟླས་པ་</span><span class="front-title">ལས་ཀྱང་སྣང་གསུམ་འབྱུང་བ་རྣམས་དམིགས་པ་དང་བརྩོན་པ་དེ་དང་དེས་རླུང་ཅུང་ཟད་འདུས་པ་ན་རགས་པ་རྣམས་ཅུང་ཟད་རེ་ཐིམ། དེ་རྗེས་སྣང་བ་གསུམ་གྱི་ཡེ་ཤེས་ཡུན་རིང་ཐུང་ཅི་རིགས་རེ་འཆར་ཞིང༌། ཡང་ལུགས་ལྡོག་གི་ཆ་ཤས་ཕྲ་མོར་དང་བཅས་ཏེ་སད་པར་འགྱུར་བ་ཁོ་ན་ཡིན་ལ། </span><span class="tibetan-sabche">སེམས་༥དབེན་པ་དང་སྒྱུ་༦ལུས་དང་འོད་༧གསལ་</span><span class="front-title">གྱི་རིམ་པ་ལ་གནས་པ་རྣམས་ལ། སྒྲུབ་པ་ཉམས་སུ་བླང་བའི་རིམ་པས་ཐོབ་པའི་སྣང་བ་གསུམ་ནི་སྟོབས་ཆེ་ཆུང་དང་བཟང་ངན་གྱི་ཁྱད་མ་གཏོགས་འཆར་ཚུལ་དེ་དག་དང་འདྲ་ལ། གྲུབ་འབྲས་མངོན་དུ་གྱུར་པའི་སྣང་གསུམ་ནི། སྣང་བ་གསུམ་གྱི་ས་ཉིད་དོ། །དེ་ལ་སེམས་དབེན་གྱི་དུས་སུ་མཉམ་བཞག་ཐུན་རེ་རེའི་གནས་སྐབས་ཉིད་དུ་རང་བཞིན་བརྒྱད་ཅུ་མངོན་</span><span class="front-title">འགྱུར་བ་འགགས་པས། ཐུན་གྱི་ཡེ་ཤེས་དེའང་སྒྲུབ་པ་པོ་རང་གི་འཆར་ཚུལ་ལ་ཤེས་བྱ་ཀུན་ལ་ཁྱབ་པ་ལྟར་སྣང་བ་ཡིན་གྱི་ངེས་པར་ན་ཁྱབ་པ་ནི་མིན་ནོ། །སྒྱུ་ལུས་ཀྱི་རིམ་པ་ལ་གནས་པས་ནི། དེའི་སྟེང་དུ་དཀྱིལ་འཁོར་གྱི་སྣང་བ་རབ་འབྱམས་དང་བཅས་པ་ཡིན་ལ། འོད་གསལ་གྱི་རིམ་པ་ལ་གནས་པས་ནི་དེ་དང་འདྲ་བ་ལས་དཀྱིལ་འཁོར་ཐམས་ཅད་ལས་བདེ་བའི་རང་བཞིན་དུ་རྟོགས་པ་དང༌། མངོན་བྱང་གི་སྣང་བ་གསུམ་ནི་ཤེས་བྱ་ཀུན་ལ་ཁྱབ་པ་སྟེ་འོག་ཏུ་འཆད་པར་འགྱུར་རོ། །དེ་དག་ལ་ཉམས་སུ་ལེན་པའི་སྒོ་ནི། གཞི་དུས་ལ་སྣང་གསུམ་ཇི་ལྟར་འཆར་བའི་སྐབས་དེར་གཞི་ལ་གནས་པ་ལྟར་ལམ་གྱིས་གནད་དུ་བསྣུན་དགོས་པའི་ཕྱིར་ལས་དང་ཡེ་ཤེས་ཀྱི་ཕྱག་རྒྱའི་བདེ་བ་སྒོམ་པ་དང༌། གཉིད་ཀྱི་རྣལ་འབྱོར་གྱིས་མི་རྟོག་པ་སྒོམ་པ་དང༌། གཉིས་ཀའི་ཡན་ལག་ཏུ་ཡིག་འབྲུ་ཐིག་ལེ་རྡོར་བཟླས་རླུང་གི་</span><span class="front-title">རྣལ་འབྱོར་སོགས་ལ་བརྟེན་ནས་གསལ་བའི་ཡེ་ཤེས་སྒོམ་པར་བྱེད་དོ། །དེའང་གཙོ་ཆེ་ཆུང་མ་གཏོགས་ལས་རྒྱ་སོགས་གསུམ་ཀ་ལས་བདེ་བ་སོགས་གསུམ་ཀ་འབྱུང་བ་ཡོད་དོ། །འཆི་བ་འོད་གསལ་ནི་ད་ལྟ་གཉིད་དང་འོད་གསལ་གྱི་བསམ་གཏན་བསྲེས་ཏེ་བསྒོམས་པས་ཚེ་འདི་ལ་དངོས་གྲུབ་མ་ཐོབ་པར་འཆི་བ་བྱུང་ན་དེ་དུས་ལམ་དུ་ལོངས་ཐུབ་པ་ཡིན་ལ། ཡུལ་སྣང་ཕལ་པའི་སྟེང་གི་སྣང་གསུམ་ནི། རྗེས་ཐོབ་སྤྱོད་ལམ་གྱི་དུས་སུ་སྒོམ་པར་བྱེད་དོ། །</span></p>
			<p id="_idParaDest-511" class="tibetan-sabche1"><span class="tibetan-sabche">གཉིས་པ་སས་བསྡུས་པའི་སྣང་བ་གསུམ་ནི།</span></p>
			<p class="tibetan-commentary-non-indent"><span class="front-title">སྔར་གྱི་ཐབས་དེ་དག་གིས་སྐད་ཅིག་མའི་སྣང་གསུམ་ཡང་ཡང་དྲངས་ཏེ་བསྒོམས་པས། གཞི་དུས་ཀྱི་སྣང་གསུམ་དེའི་སྟེང་དུ་བསྒོམས་པའི་བདེ་སྟོང་གི་ཡེ་ཤེས་ཤིན་ཏུ་བརྟན་པ་ཆགས་པ་ནི། དཔེར་ན་ཟངས་ལ་ལྕི་བ་དང་དངུལ་ཆུའི་སྦྱོང་བས་གསེར་ཆགས་པ་བཞིན་ནོ། །</span><span class="front-title">དེའང་སྐད་ཅིག་མའི་སྣང་གསུམ་ཡང་ཡང་བསྒོམས་པས། ཐོག་མར་སྣང་བ། དེ་ནས་མཆེད་པ། དེ་ནས་ཐོབ་པ་བསྒོམས་པའི་ཉམས་མྱོང་གི་ནུས་པ་སྨིན་ཏེ། སྣང་བའི་ས་དང༌། མཆེད་པའི་ས་དང༌། ཐོབ་པའི་སའི་རིམ་པ་ནང་གསེས་དང་བཅས་རིམ་གྱིས་འཕོས་ཏེ་ཐམས་ཅད་སྟོང་པའི་ས་རྒྱུད་ལ་སྐྱེ་བར་འགྱུར་རོ། </span><span class="tibetan-sabche">།གཉིས་པ་རང་བཞིན་དང་བྲལ་བའི་སྣང་བ་གསུམ་ནི་</span><span class="front-title">མངོན་པར་བྱང་ཆུབ་པའི་དུས་ཀྱི་སྣང་བ་གསུམ་པོ་དེ། རང་བཞིན་བརྒྱད་ཅུའི་རྣམ་རྟོག་གི་ས་བོན་སྤོང་བའི་སྦྱོར་བ་ཡིན་པས་དངོས་སུ་སྤངས་ཟིན་པ་མ་ཡིན་ཡང༌། ཕྱོགས་མཐུན་གྱི་སྒོ་ནས་རང་བཞིན་དང་བྲལ་བའི་སྣང་གསུམ་དུ་བསྡུ་ལ། མཐོང་ལམ་ལས་ལངས་པའི་དུས་སུ་ལུགས་ལྡོག་ཏུ་འབྱུང་བའི་སྣང་བ་གསུམ་པོ་དེ་དང༌། ཟུང་འཇུག་ཐོབ་པ་ཕན་ཆད་ཡེ་ཤེས་ཆེན་པོའི་རྗེས་ཆགས་ཀྱིས་ཐོབ་པའི་སྣང་བ་སྐད་ཅིག་མའི་སྣང་</span><span class="front-title">གསུམ་གྱི་རིགས་སུ་གཏོགས་པ་ཞུ་བདེ་ཕྲ་མོས་བརླན་པའི་བདེ་བ་ཆེན་པོ་ཡང་ཡང་བསྒོམ་པ་དེ་རྣམས་རང་བཞིན་དང་བྲལ་བའི་སྣང་བ་གསུམ་ཞེས་བྱ་སྟེ། དེ་དག་གི་མཚན་ཉིད་ཀྱང་སེམས་དབེན་གྱི་སྣང་བ་གསུམ་དང་ཕྱོགས་འདྲ་བ་ཙམ་ཡིན་ནོ། །གཞན་ཡང་འདི་ལྟར་གོ་དགོས་ཏེ། གཞི་དུས་ཀྱི་སྣང་བ་གསུམ་དུས་ཁྱད་པར་ཅན་ལ་འཆར་བ་རྣམས་ལ་མཚན་ཉིད་གཙོ་བོ་རེ་རེ་ཙམ་ལ་ཕྱོགས་མཐུན་བརྩིར་ཡོད་དེ། ཕལ་ཆེར་ཡང་བདེ་བ་དང་གསལ་བ་དང་མི་རྟོག་པ་དང་མཐུན་ནོ། །དེ་ལྟར་ན་དོན་དམ་ཆོས་ཉིད་ཀྱི་སྣང་གསུམ་ལ་གཅིག ཀུན་རྫོབ་གཞི་དུས་སུ་ལྔ། ལམ་དུས་སུ་བདུན། སས་བསྡུས་པ། རང་བཞིན་དང་བྲལ་བའི་སྣང་གསུམ་སྟེ་འཇོག་མཚམས་བཅོ་ལྔའོ། །འདི་གསུམ་ལ་མིང་གི་རྣམ་གྲངས་མདོ་སྔགས་ཐུན་མོང་དང་ཐུན་མོང་</span><span class="front-title">མ་ཡིན་པ་མང་སྟེ། ཕྱོགས་ཙམ་མཚོན་ན། སྣང་མཆེད་ཐོབ་ལ་རིམ་པ་བཞིན། །ཐབས་དང་ཤེས་རབ་འདྲེས་པ་གསུམ། །སེམས་དང་ཡིད་དང་རྣམ་ཤེས་གསུམ། །འདོད་ཆགས་ཞེ་སྡང་གཏི་མུག་གསུམ། །ཀུན་བརྟགས་གཞན་དབང་ཡོངས་གྲུབ་གསུམ། །སྣང་ཕྱོགས་སྟོང་ཕྱོགས་ཟུང་འཇུག་གསུམ། །སེམས་དང་སེམས་བྱུང་མ་རིག་གསུམ། །ཆགས་བྲལ་འདོད་ཆགས་བར་མ་གསུམ། །སྟོང་པ་ཤིན་ཏུ་སྟོང་སྟོང་ཆེན། །དེ་དག་དངོས་སུ་འཇོག་མིན་ཀྱང༌། །ཕྱོགས་མཐུན་བརྩིས་པའི་མིང་རྣམས་སོ། །སྣང་གསུམ་སྟོང་གསུམ་རྣམ་ཤེས་གསུམ། །ཡེ་ཤེས་སེམས་དང་ཤེས་པ་གསུམ། །མིང་གི་རྣམ་གྲངས་ཉིད་ཡིན་ནོ། །དེ་ལ་མིང་དོན་ཕྱོགས་ཙམ་མཚོན་ན། སྣང་བ་འདོད་ཆགས་ཀྱི་བདེ་བ་ཤས་ཆུང་བས་ཆགས་བྲལ། མཆེད་པ་བདེ་བ་ཤས་ཆེ་བས་འདོད་ཆགས། ཐོབ་པ་བདེ་སྟོང་ཆ་མཉམ་པས་འདོད་ཆགས་བར་མ་ཞེས་</span><span class="front-title">བྱ། མིང་གི་རྣམ་གྲངས་གཞན་རྣམས་ལ་དཔེར་ན། སྣང་བ་ནི་བདེ་སྟོང་གཉིས་ཀྱི་སྟོང་པ་ཤས་ཆེ་བས་ཤེས་རབ་དང༌། མཆེད་པ་བདེ་བ་ཤས་ཆེ་བས་ཐབས་དང༌། ཐོབ་པ་ཆ་སྙོམས་པས་འདྲེས་པར་བཞག་པ་ཡིན་ནོ། །གཞན་ཡང་སྣང་བ་ལ་ཨོཾ་དང་ཟླ་བ་དང་པདྨ་དང་བུད་མེད་དང་གཡོན་པ་དང་མཚན་མོ་དང་འཇམ་པོའི་བརྡས་བརྟགས་པའོ། །མཆེད་པ་ལ་ཨ་དང་ཉི་མ་དང་རྡོ་རྗེ་དང་རིན་པོ་ཆེ་དང་ཉིན་མོ་དང་སྐྱེས་པ་དང་གཡས་པ་དང་རྩུབ་མོ་ཞེས་བཏགས་སོ། །ཐོབ་པ་ལ་ནི་མ་ནིང་དང་མཚམས་དང་དབུས་དང་བར་མ་དང་འདྲེས་པ་དང་འདུས་པ་ཞེས་གསུངས་སོ། །</span></p>
			<p id="_idParaDest-512" class="tibetan-sabche1"><span class="tibetan-sabche">གཉིས་པ་རང་བཞིན་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྣང་བའི་རང་བཞིན་སོ་གསུམ་མཆེད་པ་ཡི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བཞི་བཅུ་ཐོབ་པའི་བདུན་རྣམས་འཁྲུལ་གྲོལ་གྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྩ་བར་བྱེད་ཅིང་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། སྣང་གསུམ་ལས་སྐྱེས་པའི་རང་བཞིན་ནི་སྤྱིར་རྣམ་རྟོག་མཐའ་དག་ཡིན་པའི་ཕྱིར་གྲངས་སུ་བཅད་པར་དཀའ་ལ། རྒྱུད་རྡོ་རྗེ་ཕྲེང་བ་ལས་རྣམ་རྟོག་རང་བཞིན་གྱི་རླུང་གི་མིང་བརྒྱ་རྩ་བརྒྱད་དུ་གསུངས་པ་སོགས་མང་བ་ལས། རང་བཞིན་རྣམས་སྣང་བ་གསུམ་ལ་སོ་སོར་སྦྱོར་བའི་རྩ་བའི་ཁུངས་ནི་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། སྣང་བ་ཐོབ་པའི་རྗེས་སུ་འགྲོ་བའི་རྣམ་རྟོག་བདུན། མཆེད་པའི་འཁོར་དུ་བཞི། སྣང་བའི་འཁོར་གྱི་ཆགས་བྲལ་ཁོ་ན་སྨོས་ཏེ་དངོས་སུ་བདུན་དང༌། སོགས་ཁོངས་ནས་ཇི་ལྟར་རིགས་པ་སྦྱོར་བ་མཚོན་པ་ལས། འཕགས་པ་ཀླུས་རིམ་ལྔར་རང་བཞིན་བརྒྱད་ཅུར་བཤད་པ་ཉིད་གྲགས་ཆེ་བས་དེ་ལྟར་ན། སྣང་བའི་རང་བཞིན་སོ་གསུམ་ནི། </span><span class="tibetan-external-citations">།ཆགས་བྲལ་དང་ནི་བར་མ་ཉིད།</span><span class="front-title"> །</span><span class="front-title">ཅེས་སོགས་ཀྱིས་བསྟན་ཏེ། དེ་ལ་དང་པོ་ཆགས་བྲལ་ནི། ངོ་བོ་ཞེ་སྡང་སྟེ་ཡུལ་ལ་མི་སྡུག་པར་འཛིན་པ་ཡིན་ཅིང་དེ་ལ་ཆེ་ཆུང་གི་དབྱེ་བས་གསུམ་མོ། །དེའང་ཅུང་ཟད་འཛིན་སྟངས་མི་གསལ་བ་</span><span class="tibetan-footnote-reference">༡</span><span class="front-title">ཆུང་ངུ་དང༌། གསལ་པོ་བྱུང་ཡང་ཡུན་ཐུང་བ་སོགས་ཀྱིས་འདུ་བྱེད་རྩོམ་མི་ཐུབ་པ་འབྲིང</span><span class="tibetan-footnote-reference">༢</span><span class="front-title">་དང༌། གསལ་ལ་ཡུན་རིང་བས་འདུ་བྱེད་ལ་བསྐུལ་ནུས་པ་ཆེན</span><span class="tibetan-footnote-reference">༣</span><span class="front-title">་པོའོ། །ཡིད་ལ་འགྲོ་བ་ནི་ཡུལ་ལ་ཕར་སེམས་པ་དང༌། འོང་བ་ནི་སླར་ནང་དུ་སེམས་པ་སྟེ། གཉིས་ཀར་སེམ</span><span class="tibetan-footnote-reference">༤</span><span class="front-title">ས་པའོ། །</span><span class="tibetan-footnote-reference">༥</span><span class="front-title">མྱ་ང</span><span class="tibetan-footnote-reference">༦</span><span class="front-title">ན</span><span class="tibetan-footnote-reference">༧</span><span class="front-title">་ནི་ཡུལ་ཡིད་དུ་འོང་བ་དང་བྲལ་བའི་གདུང་བ་སྟེ། ཆེ་ཆུང་གསུམ་ནི་ཆགས་བྲལ་གྱིས་རིགས་འགྲེའོ། །ཞི་བ</span><span class="tibetan-footnote-reference">༨</span><span class="front-title">་ནི་དལ་ཞིང་ཐང་ཆད་པ་ལྟར་ཧད་དེ་འཇུག་པ་སྟེ་ཤེས་བཞིན་མ་ཡིན་པའོ། །</span><span class="tibetan-footnote-reference">༩</span><span class="front-title">རྣམ་རྟོག་ནི་མིང་དོན་བསྲེས་ནས་མཚན་མར་འཛིན་པའི་འདུ་ཤེས་སོ། །འ</span><span class="tibetan-footnote-reference">༡༠</span><span class="front-title">ཇིག</span><span class="tibetan-footnote-reference">༡༡</span><span class="front-title">་ས</span><span class="tibetan-footnote-reference">༡༢</span><span class="front-title">་པ་ནི་སྐྲག་པེ་་དེའང་ཆེ་ཆུང་གསུམ་མོ། །སྲེད</span><span class="tibetan-footnote-reference">༡༣</span><span class="front-title">་པ</span><span class="tibetan-footnote-reference">༡༤</span><span class="front-title">་</span><span class="tibetan-footnote-reference">༡༥</span><span class="front-title">ནི་དུས་གསུམ་དུ་བྱུང་བའི་ཡིད་དུ་འོང་བ་ལ་དམིགས་ནས་ཞེན་པ་སྟེ་དེའང་གསུམ་མོ། །ལེན</span><span class="tibetan-footnote-reference">༡༦</span><span class="front-title">་པ་ནི་སྲེད་པའི་ཡུལ་ལ་</span><span class="front-title">འཇུག་པར་འདོད་པའོ། །བཀྲེས་པ</span><span class="tibetan-footnote-reference">༡༧</span><span class="front-title">་ད་ང་སྐོམ་པས་ཡིད་མི་བདེ་བ་གཉིས་དང༌། ཚརོ</span><span class="tibetan-footnote-reference">༡༨</span><span class="front-title">་བ</span><span class="tibetan-footnote-reference">༡༩</span><span class="front-title">་ན</span><span class="tibetan-footnote-reference">༢༠</span><span class="front-title">ི་ངོ་བོ་བདེ་སྡུག་བཏང་སྙོམས་རྣམས་ཡིན་ལ་ཆེ་ཆུང་གི་དབྱེ་བས་གསུམ་མོ། །རིག</span><span class="tibetan-footnote-reference">༢༡</span><span class="front-title">་པ་པོ་སྟེ་རིག་པ་དངོས་དང༌། རིག</span><span class="tibetan-footnote-reference">༢༢</span><span class="front-title">་ཅེས་པ་ནི་རིག་མཁན་བྱེད་པ་པོ་དང༌། འཛིན</span><span class="tibetan-footnote-reference">༢༣</span><span class="front-title">་པའི་གཞི་སྟེ་རིག་བྱའི་ཡུལ་རྣམས་ལ་དེ་མ་ཡིན་ལ་དེར་འཛིན་པའི་ལོག་ཤེས་ཏེ་ཡུལ་གསུམ་པོ་དེའི་དབྱེ་བས་གསུམ་དང༌། རིགས་པ་དང་མི་རིགས་པ་དཔྱོད་པའི་སོར</span><span class="tibetan-footnote-reference">༢༤</span><span class="front-title">་སྟོག་པ་དང༌། ངོ་ཚ</span><span class="tibetan-footnote-reference">༢༥</span><span class="front-title">་ཤེས་པ་ནི་རང་ངན་པར་སོང་བའམ་འགྲོ་བ་མི་</span><span class="front-title">འདོད་པའམ། གཞན</span><span class="tibetan-footnote-reference">༢༦</span><span class="front-title">་ཁྲེལ་གྱིས་དོགས་པས་བྱ་བ་ངན་པ་ལ་འཛེམ་པེ༌། ཁྲེལ་ཡོད་ཀྱང་འདིའི་ནང་དུ་བསྡུའོ། །གཞན་སྡུག་བསྔལ་དང་བྲལ་བར་འདོད་པའི་སྙིང</span><span class="tibetan-footnote-reference">༢༧</span><span class="front-title">་རྗེ་དང༌། གཞན་ཡིད་དུ་འོང་བའི་སེམས་ཅན་རྣམས་བདེ་བ་དང་ཕྲད་པར་འདོད་པའི་</span><span class="tibetan-footnote-reference">༢༨</span><span class="front-title">བྱ་མས</span><span class="tibetan-footnote-reference">༢༩</span><span class="front-title">་པ</span><span class="tibetan-footnote-reference">༣༠</span><span class="front-title">་ནི་བརྩེ་བ་སྟེ་དབྱེ་ན་ཆེ་ཆུང་གསུམ་མོ། །ཡུལ་ཡིད་དུ་སྡུག་པ་དང་བདེ་བར་འདོད་པ་དང་གནོད་པ་ལས་བསྲུང་བར་འདོད་པ་སྟེ་གསུམ་མོ་ཞེས་ཀྱང་འཆད་ལ། ཐེ་ཚོམ་དང་འབྲེལ་བར་ཉམ་ངའི་རྣམ་པ་ཅན་ཡིད་བརྟན་མེད་པ་ནི་དོགས</span><span class="tibetan-footnote-reference">༣༡</span><span class="front-title">་པ་དང༌། གཏོང་མི་བྲ་བའི་སེར་སྣ་ནི་གསོག་པར་འདོད་པ་སྟེ་བསག</span><span class="tibetan-footnote-reference">༣༢</span><span class="front-title">ས་པ་</span><span class="front-title">དང་གཞན་གྱི་ཕུན་ཚོགས་ལ་སེམས་འཁྲུགས་པ་ནི་ཕྲག</span><span class="tibetan-footnote-reference">༣༣</span><span class="front-title">་དོག་སྟེ། དེ་ལྟར་ན་སུམ་ཅུ་རྩ་གསུམ་མོ། །མཆེད་པའི་རང་བཞིན་བཞི་བཅུ་ནི། འཐོབ་བྱའི་ཡུལ་ལ་ཡིད་ཆ</span><span class="tibetan-footnote-reference">༡</span><span class="front-title">གས་པ་དང༌། ཐོབ་ཟིན་གྱི་ཡུལ་ལ་ཆགས་པའི་ཞེན</span><span class="tibetan-footnote-reference">༢</span><span class="front-title">་པ་དང༌། ཡུལ་ཡིད་དུ་འོང་བར་སྣང་ཙམ་ལ་སེམས་ལ་འཕྲོད་པ་ནི་དག</span><span class="tibetan-footnote-reference">༣</span><span class="front-title">འ</span><span class="tibetan-footnote-reference">༤</span><span class="front-title">་བ</span><span class="tibetan-footnote-reference">༥</span><span class="front-title">་སྟེ་ཆེ་ཆུང་གི་དབྱེ་བས་གསུམ་དང༌། འདོད་དོན་འགྲུབ་པ་ལ་དགའ</span><span class="tibetan-footnote-reference">༦</span><span class="front-title">་བར་རངས་པ་དང༌། དེ་ཉིད་རྣམ་པ་ཡང་ཡང་རོ་མྱང་བ་ནི་ཤིན</span><span class="tibetan-footnote-reference">༧</span><span class="front-title">་ཏུ་མགུ་བ་དང༌། གསར་ཐོབ་རེ་ལ་བརྟེན་ནས་སེམས་མཐོ་ཡེ་རེ་བར་བཏེག་པ་ནི་ངོ་མ</span><span class="tibetan-footnote-reference">༨</span><span class="front-title">ཚར་བ་དང༌། ཡིད་འོང་གི་ཕྱོགས་ལ་སེམས་བསྙེགས་པ་ནི་རྒོད</span><span class="tibetan-footnote-reference">༩</span><span class="front-title">་པ་</span><span class="front-title">དང༌། བདེ་བས་ངོམས་པ་ནི་ཚིམ</span><span class="tibetan-footnote-reference">༡༠</span><span class="front-title">་པའོ། །འཁྱུད</span><span class="tibetan-footnote-reference">༡༡</span><span class="front-title">་པར་འདོད་པའི་སེམས་ནི་མཚོན་བྱེད་དེ་ཡུལ་ལ་ཆགས་པའི་དབང་གིས་ལུས་ངག་གི་བྱ་བ་རྩོམ་འདོད་དོ། །འོ་བྱེད</span><span class="tibetan-footnote-reference">༡༢</span><span class="front-title">་པར་འདོད་པ་ནི་མཚོན་བྱེད་དེ་ཆགས་པའི་བྱེད་པ་ཡང་ཡང་རྩོམ་འདོད་དོ། །དེ་བཞིན་དུ་འཛིན་པ</span><span class="tibetan-footnote-reference">༡༣</span><span class="front-title">ར་འདོད་པའང་མཚོན་བྱེད་དེ་བྱེད་པ་དེའི་རྒྱུན་མི་འདོར་བར་འདོད་པའོ། །འདུ་ཤེས་བརྟན་པོ་གཞན་དུ་བསྒྱུར་མི་ཐུབ་པ་ནི་བརྟན</span><span class="tibetan-footnote-reference">༡༤</span><span class="front-title">་པ་དང༌། དགེ་བ་ལོ་་བ་ནི་བརྩོན་འ</span><span class="tibetan-footnote-reference">༡༥</span><span class="front-title">གྲུས་དང༌། རིགས་ལ་སོགས་པའི་རྒྱུ་མཚན་ལ་བརྟེན་ནས་མཐོ་བར་སེམས་པ་ནི་ང་རྒྱལ་ཏེ་ང་</span><span class="tibetan-footnote-reference">༡༦</span><span class="front-title">རྒྱལ་བདུན་ལ་སོགས་པའོ། །ལས་སུ་བྱ་བ་རྣམས་རྫོགས་པར་བྱེད་པའི་རྩོལ་བ་མི་འདོར་བའི་</span><span class="tibetan-footnote-reference">༡༧</span><span class="front-title">འདུ་བྱེད་ནི་བྱ་བ་དང༌། བརྣབ་</span><span class="front-title">སེམས་ནི་འཕྲོག</span><span class="tibetan-footnote-reference">༡༨</span><span class="front-title">་པ་དང༌། གཞན་འཇོམས་པར་བྱེད་འདོད་པ</span><span class="tibetan-footnote-reference">༡༩</span><span class="front-title">འི་སྟོབས་དང༌། ལས་ཕལ་པ་ལ་ཡིད་འཇུག་པའི་སྤྲོ་བ</span><span class="tibetan-footnote-reference">༢༠</span><span class="front-title">་དང༌། ལྷན་སྐྱེས་ཞེས་པ་དཔེ་མ་དག་པ་ལས་བསྒྱུར་པའི་སྐྱོན་ཏེ། ས་ཧ་ས་ཞེས་པ་ཡིན་པ་ལ་ས་ཧ་ཛ་ཞེས་པ་ནོར་རོ། །དེས་ན་ཚམ་ཚོམ་དུ་བར་པ་དང༌། ཆག་གིས་ནུས་པར་བར་ཏེ་དེ་གཉིས་ཀྱང་ཆག་གིས་བསྒྱུར་པ་ལྟར་ལེགས་སོ། །དེ་ནི་བྱ་དཀའ་བ་ལ་སྦྱོར་དགོས་ཀྱང་</span><span class="tibetan-footnote-reference">༢༡</span><span class="front-title">མི་ཞུམ</span><span class="tibetan-footnote-reference">༢༢</span><span class="front-title">་</span><span class="tibetan-footnote-reference">༢༣</span><span class="front-title">པའི</span><span class="front-title">་སྙིང་སྟོབས་ཏེ་ཆེ་ཆུང་གི་དབྱེ་བས་གསུམ་མོ། །དེ་བཞིན་དུ་དྲག</span><span class="tibetan-footnote-reference">༢༤</span><span class="front-title">་པོ་ནི་ཁྲོ་བ་སྟེ་རྩོད་འདོད་ལ་སོགས་པའོ། །གཞན་ཡང་མཛེས་ཆོས་སུ་སེམས་པའི་སྒེག</span><span class="tibetan-footnote-reference">༢༥</span><span class="front-title">་པ་དང༌། འཁོན་དུ་འཛིན་པའི་ཞེ་འ</span><span class="tibetan-footnote-reference">༢༦</span><span class="front-title">གྲས་ཉིད་དང༌། དགེ་བ་ལ་ཡི་རང་བའི་དགེ་བ</span><span class="tibetan-footnote-reference">༢༧</span><span class="front-title">་དང༌། གཞན་གྱིས་གོ་བར་འདོད་པའི་ཚིག</span><span class="tibetan-footnote-reference">༢༨</span><span class="front-title">་གསལ་དང༌། བདེན་པ</span><span class="tibetan-footnote-reference">༢༩</span><span class="front-title">ར་སྨྲ་བར་འདོད་པ་དང༌།</span><span class="front-title"> མི་བ</span><span class="tibetan-footnote-reference">༣༠</span><span class="front-title">དེན་པ་སྟེ་རྫུན་སྨྲ་བར་འདོད་པ་དང༌། དམ་བཅའ་བརྟན་པོར་འཆའ་བའི་ངེ</span><span class="tibetan-footnote-reference">༣༡</span><span class="front-title">ས་པ་དང༌། ཡུལ་གྱིས་སྐྱོ་བའི་རྒྱུ་ལས་ཡུལ་ཡོངས་སུ་འཛིན་པར་མི་འདོད་པ</span><span class="tibetan-footnote-reference">༣༢</span><span class="front-title">་ཉེ་བར་མི་ལེན་པ་དང༌། སྦྱིན་</span><span class="tibetan-footnote-reference">༣༣</span><span class="front-title">པར་འདོད་པ་པོའི་བློ་དང༌། གཞན་དག་ལས་དང་བྱ་བ་ལ་</span><span class="tibetan-footnote-reference">༣༤</span><span class="front-title">བསྐུལ་བར་འདོད་པ་དང༌། སྒྲིབ་པ་ལས་གྲོལ་བར་འདོད་པ་དཔའ་བོའི་སེམ</span><span class="tibetan-footnote-reference">༣༥</span><span class="front-title">ས་དང༌། ཉེས་པ་ལ་མི་འཛེམ་པས་ངོ་ཚ</span><span class="front-title">་</span><span class="tibetan-footnote-reference">༣༦</span><span class="front-title">མེད་པ་དང༌། གཞན་བསླུ་བར་སེམས་པའི་སྒྱུ་དང༌། གདུག་པ་ཅན་གྱི་ལྟ་བ་ངན་པ་ལ་ཞེན་</span><span class="tibetan-footnote-reference">༣༨</span><span class="front-title">པ་སྟེ་ལྟ་ངན་ལྔ་དང༌། གཞན་གྱི་གནས་ལུས་ལོངས་སྤྱོད་ཆུད་གསོན་ཀྱང་ཇི་མི་སྙམ་པའི་ཐོ་བཙམས་པ་ནི་མི་བ</span><span class="tibetan-footnote-reference">༣༩</span><span class="front-title">སྲུན་པ་དང༌། རང་གི་ཉེས་པ་སྦེད་པའི་གཡོ་ནི་</span><span class="tibetan-footnote-reference">༤༠</span><span class="front-title">གྱ་གྱུ་ཉིད་དེ་བསྡོམས་པས་བཞི་བཅུ་ཐམ་པའོ། །ཐོབ་པའི་རང་བཞིན་བདུན་ནི། རྒྱུ་འདོད་ཆགས་ཀྱིས་སེམས་རྨོངས་པར་བྱས་པའི་འབྲས་བུ་མ་རིག</span><span class="tibetan-footnote-reference">༡</span><span class="front-title">་པ་ནི་ཆགས་པས་གོས་པའི་བར་མ་སྟེ་རྣམ་པ་མི་གསལ་བས་མ་རིག་པའོ། །དེ་བཞིན་དུ་དྲན་པ་ཉམས་པའི་བརྗེད</span><span class="tibetan-footnote-reference">༢</span><span class="front-title">་ངས་དང༌། ཆེན་པོ་ལ་</span><span class="front-title">ཆུང་ངུར་འཛིན་པ་དང༌། གཟུགས་ལ་སྒྲར་འཛིན་པ་སོགས་འཁྲུ</span><span class="tibetan-footnote-reference">༣</span><span class="front-title">ལ་བ་དང༌། ངག་སྨྲ་བར་མི་སྤྲོ་བ་ནི་མི་སྨྲ་བར་གྱུར་པའི་</span><span class="tibetan-footnote-reference">༤</span><span class="front-title">སེམས་དང༌། ཡུལ་གང་ཡིན་ཡང་དེས་སུན་པའི་སྐྱོ་བ</span><span class="tibetan-footnote-reference">༥</span><span class="front-title">་དང༌། དགེ་བ་ལ་མི་སྤྲོ་བའི་ལེ་</span><span class="tibetan-footnote-reference">༦</span><span class="front-title">ལོ་དང༌། ཡིད་གཉིས་ཟ་བའི་ཐེ་</span><span class="tibetan-footnote-reference">༧</span><span class="front-title">ཚོམ་སྟེ། མ་རིག་པའི་སྐད་ཅིག་བདུན་ནོ། །དེ་རྣམས་ཀྱང་རྩ་བའི་རྣམ་ཤེས་གསུམ་དང་རྩ་བའི་རླུང་གསུམ་གྱིས་རྒྱུ་བྱས། ཁྱད་པར་གྱི་དུས་སུ་འབྱུང་བའི་སྣང་གསུམ་རླུང་དང་བཅས་པས་རྐྱེན་བྱས་ཏེ། ཕྱིའི་ཡུལ་རྐྱེན་དང་ཕྲད་པའི་ཚེ་ཇི་ལྟར་འོས་པར་སྐྱེ་བ་ཡིན་གྱི་ལམ་གྱི་སྣང་བ་གསུམ་ལས་སྐྱེ་བ་མ་ཡིན་ཞིང༌། རྣམ་རྟོག་མཐའ་དག་སྐྱེ་བའི་ནུས་པ་རླུང་གིས་གསོས་བཏབ་སྟེ་ནུས་པ་སྨིན་པའི་ཚུལ་དུ་རྟག་ཏུ་ཡོད་མོད། མངོན་གྱུར་བ་དུ་མ་ཅིག་ཅར་སྐྱེ་བ་མ་ཡིན་ལ། ཉིན་ཞག་གཅིག་ལ་ཚང་བར་སྟོན་དགོས་པའང་མ་ཡིན་ཏེ་རྐྱེན་ཉེ་བར་དམིགས་པ་དེ་ཉིད་འབྱུང་ངོ༌། །རྣམ་རྟོག་འདི་</span><span class="front-title">དག་སྤང་བྱ་ཉིད་ཀྱི་ཕྱིར་རྣམ་རྟོག་གི་གཙོ་བོ་ནི་རྣམ་རྟོག་དགེ་བ་རྣམས་མ་ཡིན་ཏེ། ཉོན་མོངས་རྣམས་གཙོ་བོ་ཡིན་ནོ། །དེའི་གཙོ་བོའང་དུག་གསུམ་ཉིད་དུ་ཟད་པས། སྣང་བའི་འཁོར་གྱི་རྣམ་རྟོག་གི་གཙོ་བོ་ཞེ་སྡང་དང༌། མཆེད་པའི་རྣམ་རྟོག་གི་གཙོ་བོ་འདོད་ཆགས་དང༌། ཐོབ་པའི་རྣམ་རྟོག་གི་གཙོ་བོ་མ་རིག་པ་ཡིན་པས། དེ་དག་ཐིམ་ཚུལ་གཙོ་བོར་ཉམས་འོག་ཏུ་ཆུད་པར་བྱ་སྟེ། མན་ངག་མ་ནོར་བ་རྣམས་ལས་ཀྱང་དེ་བཞིན་དུ་བཤད་དོ། །ཚན་པ་དང་པོར་ཞེ་སྡང་ཐོག་མར་ཡོད་ཅིང༌། དེའི་ཕྱོགས་མཐུན་མང་བས་ཞེ་སྡང་གི་རྣམ་རྟོག་སོ་གསུམ་ཞེས་དང༌། གཉིས་པ་འདོད་ཆགས་ཀྱི་རྣམ་རྟོག་མང་བས་འདོད་ཆགས་ཀྱི་བཞི་བཅུ། གསུམ་པ་གཏི་མུག་གི་ཕྱོགས་མཐུན་ཤས་ཆེ་བས། དེའི་རྣམ་རྟོག་བདུན་ཞེས་སྔ་མ་རྣམས་གསུངས་སོ། །དེ་ལྟར་བརྒྱད་ཅུ་ལ་ཉིན་མཚན་གྱི་དབྱེ་བས་བརྒྱ་དྲུག་ཅུའོ། །ཉིན་མཚན་ཞེས་</span><span class="front-title">པའང་ཐབས་ཤེས་ཀྱི་དབྱེ་བ་སྟེ་ཀུན་རྫོབ་དང་དོན་དམ་གྱིས་ཕྱེ་བའོ། །དེ་དག་ལས་ཀྱང་རྩ་ཉོན་དྲུག་གི་རང་བཞིན་དུ་གྱུར་པ་རྣམས་གཙོ་བོ་ཡིན་ཅིང༌། དེ་རྣམས་འཕེན་འགྲུབ་ཀྱི་ལས་བྱེད་པ་པོ་ཡིན་པས་འཁོར་བར་སྐྱེ་བའི་རྩ་བ་ཡིན་ལ། དེ་རྣམས་གཞི་དུས་ནས་རང་བཞིན་བདེ་བ་དང་འོད་གསལ་ལས་འབྱུང་ཞིང་ཐིམ་པའི་སྟོང་པ་ཡིན་པ་དང་དེའི་རང་བཞིན་ལམ་དུ་ལོངས་ཤིང་འོད་གསལ་དུ་ཐིམ་ན་དེ་རྣམས་ཉིད་གྲོལ་བའི་རྒྱུ་ཁྱད་པར་ཅན་ཡིན་པས་སྲིད་པ་འཇུག་ལྡོག་གི་མཚམས་ཀྱང་འདི་རྣམས་ཡིན་པས་འབད་པས་ལམ་བསྒོམ་པར་བྱའོ། །</span></p>
			<p id="_idParaDest-513" class="tibetan-sabche1"><span class="tibetan-sabche">གསུམ་པ་དེ་ལས་ཡེ་ཤེས་འཆར་བའི་ཚུལ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-sabche"> </span><span class="tibetan-root-text">་་་་་་ཐབས་ལས་ཡེ་ཤེས་སྐྱེད། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། འདི་ལ་འཆར་ཚུལ་དངོས་དང༌། འཆར་བའི་རྐྱེན་གཉིས་ཀྱི་དང་པོ་ནི། རང་བཞིན་སུམ་ཅུ་རྩ་གསུམ་པོའི་བཞོན་པའི་རླུང་ཐིམ་པས་རང་བཞིན་དེ་རྣམས་ཐིམ་པ་ན་སྣང་བ་འཆར། དེ་ནས་རྟོག་པ་བཞི་བཅུ་རླུང་བཅས་ཐིམ་པས་མཆེད་པ། དེ་ནས་རྨོངས་རྟོག་བདུན་རླུང་བཅས་ཐིམ་པས་ཐོབ་པ། དེ་ཉེར་ཐོབ་ཀྱི་སྐད་ཅིག་བཞི་པ་འོད་གསལ་ལ་ཐིམ་པའོ། །སྣང་བ་ཤར་ཙ་ན་མཆེད་པའི་རང་བཞིན་ཐིམ་པ་དང༌། མཆེད་པའི་དུས་ཐོབ་པའི་རང་བཞིན་ཐིམ་པར་བཤད། ཁ་ཅིག་ཐོག་མར་རང་བཞིན་ཐིམ། དེ་ནས་སྣང་བ་གསུམ་འཆར་བ་དང༌། ཐིམ་ཚུལ་ལའང་ཐོག་མར་རགས་པ་ཉེར་ལྔ་ལྔ་ཚན་དུ་སྦྱར་ནས་ཐིམ་པར་འདོད་དོ། །སྔ་མ་མང་པོ་རགས་པ་ཉི་ཤུ་སྔོན་ལ་ཐིམ། དེ་ནས་འབྱུང་བ་ལྔ་ཐིམ་པར་བཞེད། དེའི་མཐར་རང་བཞིན་དང་སྣང་བའི་ཐིམ་ཚུལ་འབྱུང་སྟེ་མཐའ་དཔྱོད་རྒྱས་པ་གཞན་དུ་ཤེས་པར་བྱའོ། །</span><span class="front-title">གཉིས་པ་ནི། རླུང་སེམས་གཙོ་བོར་སྙིང་གའི་དྷཱུ་ཏིའི་ཐིག་ལེར་བསྡུས་པ་ལས་འབྱུང་སྟེ། ཕྱི་ནང་གི་ཐབས་ལས་ཡེ་ཤེས་བསྐྱེད་ཚུལ་དང༌། དེ་ལས་བདེ་སྟོང་སྦྱོར་ཚུལ་ལོ། །དང་པོ་ནི། སྟེང་སྒོའི་རྫོགས་རིམ་ཐམས་ཅད་ཀྱིས་ཀྱང་དབུ་མར་རླུང་ཞུགས་གནས་ཐིམ་གསུམ་ནུས་པས་ན་སྣང་གསུམ་རྗེས་མཐུན་ཙམ་སྐྱེ་སྟེ། ཁམས་དྷཱུ་ཏིར་ཞུ་བའི་དགའ་བཞིའི་མཚན་ཉིད་ཚང་བ་འདྲེན་ནུས་པས་སོ། །འོན་ཀྱང་སྣང་གསུམ་དངོས་འཆར་བ་ལ་རྡོར་བཟླས་གཏུམ་མོ་ཐིག་ལེ་བུམ་ཅན་སོགས་སྙིང་གར་གནད་དུ་བསྣུན་པ་ཞིག་དགོས་ཏེ། དེར་རླུང་དང་ཐིག་ལེ་ཐིམ་པ་ལས་འཆར་རྒྱུ་ཡིན་པས་སོ། །འོན་ཀྱང་སེམས་དམིགས་ཀྱི་སྣང་བ་གསུམ་ནི་སྙིང་གའི་དྷཱུ་ཏིའི་རྩ་མདུད་མ་གྲོལ་བར་དུ་བསྐྱེད་མི་ཐུབ་ལ་དེ་གྲོལ་ཟིན་པས་རྫོགས་རིམ་རྣམས་བསྒོམ་པའི་ཡེ་ཤེས་སེམས་གསུམ་ནི་སེམས་དམིགས་ཀྱི་སྣང་གསུམ་མོ། །འདི་ཁོ་ནས་</span><span class="front-title">སེམས་དབེན་མཐར་ཕྱིན་པར་ནུས་སམ་མི་ནུས་སྙམ་ན། མི་ནུས་ཏེ་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ཀྱི་ལུང་དོན་ལྟར། མཐར་ཕྱིན་པ་ནི་ཕྱིའི་ཕྱག་རྒྱ་ལ་ལྟོས་དགོས་ཤིང༌། རང་བཞིན་ཐམས་ཅད་ཐིམ་པ་གསལ་བར་མཚོན་པ་དང༌། སྣང་གསུམ་རྫོགས་པར་འཆར་བ་དང༌། དགའ་བཞི་རྫོགས་པར་འཆར་བ་ནི་ཕྱག་རྒྱའི་རྗེས་སུ་འགྲོ་ལྡོག་ཅན་ནོ། །སྤྱིར་རླུང་སེམས་ཀྱི་སྐུ་འགྲུབ་པ་སྣང་གསུམ་ལ་རག་ལས་པ་དང༌། རགས་པ་གནས་འགྱུར་བ་དབབ་བཟློག་ལ་རག་ལས་པའང་ཤེས་པར་བྱའོ། །གཉིས་པ་ནི། སྣང་བ་གསུམ་མམ་དགའ་བ་བཞི་ཐམས་ཅད་ལ་བདེ་སྟོང་སྦྱོར་བ་ནི་ཡོད་ཅིང༌། ཉེར་ཐོབ་དྲན་མེད་ཀྱང་སྤྲོས་པ་གང་གིའང་ངོ་བོར་མ་སྐྱེས་པའི་སེམས་ཏེ། སྤྲོས་པ་མེད་ཙམ་དེ་ཀ་སྟོང་ཉིད་ཡིན་པས་བདེ་སྟོང་གི་དོན་ཚང་བ་སོགས་འདི་དག་གི་མཐའ་དཔྱོད་རྒྱས་པའང་གཞན་དུ་ཤེས་དགོས་སོ། །</span></p>
			<p id="_idParaDest-514" class="tibetan-sabche1"><span class="tibetan-sabche">གཉིས་པ་སྣང་ཕྱོགས་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྣང་ཕྱོགས་ངོ་བོ་རྫོགས་པའི་ལྷ་སྐུ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དབྱེ་བ་གསུམ་ཡོད་སྣང་བཞི་འབྱུང་བཞི་ལས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཕྲ་རགས་ཁམས་གྲུབ་སྒྲུབ་གཞི་གཉུག་མའི་ལུས། །</span></p>
			<p class="tibetan-root-text_tibetan-root-text-last-line"><span class="tibetan-root-text">འཐོབ་བྱེད་དཔེ་ཡི་འོད་གསལ་མཐར་ཐུག་སྟེ། །</span></p>
			<p class="tibetan-commentary-non-indent"><span class="front-title">སྣང་ཕྱོགས་ཀྱི་ངོ་བོ་ནི་རྫོགས་པའི་རིམ་པའི་ལྷ་སྐུ་རྗེས་མཐུན་དང་བཅས་པའོ། །དེ་ལ་དབྱེ་ན་གསུམ་ཡོད་དེ། རྫོགས</span><span class="tibetan-footnote-reference">༡</span><span class="front-title">་པའི་རྣལ་འབྱོར་ནི། སེམས་ཞུ་བདེ་ཕལ་པས་བྱིན་གྱིས་བརླབས་པའི་རྐྱེན་དང་ལྷ་བསྒོམ་པའི་མཐུས། རྣམ་རྟོག་མེད་བཞིན་གསལ་སྣང་ཤར་བའི་ལྷ་སྐུའོ། །སྒྱུ་ལུས་བ</span><span class="tibetan-footnote-reference">༢</span><span class="front-title">དག་བྱིན་རླབས་ནི། རླུང་སེམས་ཙམ་ལས་དངོས་སུ་གྲུབ་པའི་ལྷ་སྐུའོ། །མཚན</span><span class="tibetan-footnote-reference">༣</span><span class="front-title">་མའི་རྣལ་འབྱོར་ནི་དུ་བ་ལ་སོགས་པའི་རྟགས་སྣང་ངོ༌། །དེ་ལས་སྒྱུ་ལུས་བྱེ་བྲག་ཏུ་ཤེས་དགོས་པས། ཞིབ་མོར་འོག་ཏུ་</span><span class="front-title">འཆད་པར་འགྱུར་ཞིང༌། འདིར་ཡང་མདོ་ཙམ་སྨོས་ན། སྤྱིར་འཁོར་བའི་གནས་ཚུལ་ནི། སེམས་སྣང་བ་བཞི་དང་ལུས་འབྱུང་བ་བཞི་སྟེ་བརྒྱད་པོ་འཁོར་བའི་འཇུག་ལྡོག་ཅན་ཏེ་ཁམས་རགས་པའི་ལུས་ཅན་འཆི་བ་ན་འབྱུང་བ་རྣམས་ཕྲ་རགས་ཀྱི་རིམ་པས་ཐིམ་པས་སྣང་བ་གསུམ་ཡང་རིམ་ཅན་དུ་ཐིམ་ནས་འོད་གསལ་དུ་འཇུག ལངས་པ་ནའང༌། ཐོབ་པ། མཆེད་པ། སྣང་བ། རླུང་སོགས་འབྱུང་བཞིར་ལངསནས་སྣང་བ་རགས་པ་འདི་འབྱུང་བར་བཤད་པ་ལྟར་ལ་འཆི་བ་འོད་གསལ་ལས་ལངས་མ་ཐག་བར་དོ་འགྲུབ། དེ་ལས་ཡང་སྲིད་ཕྱི་མར་འཇུག་ཅིང་རྒྱུན་མི་འཆད་དུ་འཁོར་བའོ། །རྒྱུ་རྐྱེན་དེ་ལས་གྲུབ་པའི་ཁམས་ཕྲ་རགས་ལའང༌། ལུས་དང་སེམས་དང་གཉིས་ཀའི་དབང་དུ་བྱས་པ་གསུམ་ལས། དང་པོ་ནི། ཤ་རུས་ཁྲག་སོགས་རང་ལུས་རགས་པ། གནས་པ་རྩ། གཡོ་བ་རླུང༌། བཀོད་པ་བྱང་སེམས་ཕྲ་</span><span class="front-title">བ། རླུང་འོད་ཟེར་ལྔ་པ་ནི་ཤིན་ཏུ་ཕྲ་བའོ། །གཉིས་པ་ནི། དབང་ཤེས་ལྔ་རགས་པ། ཡིད་རྟོག་དང་རང་བཞིན་བརྒྱད་ཅུ་སོགས་ཕྲ་བ། སྣང་བཞི་ཤིན་ཏུ་ཕྲ་བའོ། །གསུམ་པ་ལ་རང་བཞིན་ཉེར་ལྔ་ཞེས་པ། གཟུགས་སོགས་ཕུང་པོ་ལྔ། ས་སོགས་ཁམས་ལྔ། མིག་སོགས་དབང་པོ་ལྔ། གཟུགས་སོགས་ཡུལ་ལྔ། མེ་ལོང་ལྟ་བུ་སོགས་གཞི་དུས་ཀྱི་ཡེ་ཤེས་ལྔ་སྟེ་ཉེར་ལྔ་རགས་པ། རང་བཞིན་བཞོན་པ་རླུང་དང་བཅས་པ་ཕྲ་བ། སྣང་བ་བཞི་བཞོན་པར་གྱུར་པ་རླུང་དང་བཅས་པ་ཤིན་ཏུ་ཕྲ་བའོ། །དེའི་ནང་གི་མེ་ལོང་ལྟ་བུའི་ཡེ་ཤེས་སེམས་གསལ་དྭངས་དང༌། མཉམ་ཉིད་ཡེ་ཤེས་ཚོར་བ་ཤེས་པ་དང༌། སོར་རྟོག་ཡེ་ཤེས་མིང་དོན་ཤེས་པའི་ཡེ་ཤེས་དང༌། བྱ་གྲུབ་ཡེ་ཤེས་བྱ་བ་བྱེད་འདོད་དང༌། ཆོས་དབྱིངས་ཡེ་ཤེས་ཡུལ་གསལ་བར་མི་སྣང་བའོ། །རྣམ་ཤེས་ཀྱང་སྒོ་ལྔའི་རྣམ་ཤེས་ལ་ངོས་འཛིན་ནོ། །དེ་དག་ལས་</span><span class="front-title">རགས་པའི་ལུས་འདི་ནི་ཡང་ཡང་འདོར་བས་གཉུག་མའི་ལུས་མ་ཡིན་ལ་རྒྱུན་མི་འཆད་པ་གཉུག་མའི་ལུས་ནི་རླུང་སེམས་ཏེ། སེམས་ཀྱི་གསལ་ཆ་མ་འགགས་པའི་རྟེན་ནམ་བཞོན་པ་རླུང་དང་བཅས་པའོ། །ཕྲ་བའི་ལུས་འདི་ཡོད་པས་ལུས་རགས་པ་རྣམས་ལེན། ཡང་རགས་པ་དོར་ནས་ཕྲ་བ་ལུས། ཡང་རགས་པ་ལེན་པ་སོགས་འཁོར་ལོ་ལྟར་བསྐོར་བ་ཡིན་ཏེ། གོང་དུ་བཤད་པའི་ཕྲ་རགས་ཀུན་ཀྱང་དེ་བཞིན་བྱེད་དོ། །དེས་ན་སྒྱུ་ལུས་ཀྱི་སྒྲུབ་གཞི་ནི་གཉུག་མའི་ལུས་ཉིད་ཡིན་ནོ། །འཐོབ་བྱེད་ཀྱི་རྐྱེན་ནི། རིམ་ལྔ་ལས། </span><span class="tibetan-external-citations">འཇའ་ཚོན་ལྟ་བུའི་ལུས་དག་ནི། །དེ་ཉིད་བསྒོམ་པས་འཐོབ་པར་འགྱུར།</span><span class="front-title"> །ཞཻས་སྤྱིར་བདེ་སྟོང་དབྱེར་མེད་ཀྱི་དེ་ཁོ་ན་ཉིད་སྒོམ་པས་འགྲུབ་པར་གསུངས་ཏེ། འདི་དངོས་སུ་འཐོབ་བྱེད་དཔེའི་འོད་གསལ་མཐར་ཐུག་ནི་སེམས་དབེན་མཐར་ཐུག་གི་འོད་གསལ་ཞེས་བྱ་བ་དེ་ཡིན་ནོ། །དེ་བྱུང་ན་སྐད་</span><span class="front-title">ཅིག་གཉིས་པར་རླུང་སེམས་ཀྱི་སྐུ་འགྲུབ་སྟེ་དཔེའི་འོད་གསལ་མཐར་ཐུག་དེ་ནི་འཆི་བའི་དུས་ཀྱི་ཐིམ་རིམ་ཇི་ལྟ་བ་བཞིན་དུ་འཆར་བ་ཡིན། འཆི་བ་འོད་གསལ་དེ་རྣམ་སྨིན་གྱི་ལུས་དང་རླུང་སེམས་འབྱེད་བྱེད་དུ་འགྲོ་བ་ལྟར་འདིས་ཀྱང་དེ་གཉིས་ལོགས་སུ་ཕྱེ་བ་ཞེས་ཐ་སྙད་མཛད། ངོ་བོ་རང་གི་སྲོག་རླུང་དང་སེམས་མི་ཕྱེད་པ་དེ་ལྷ་སྐུར་དངོས་སུ་གྱུར་པ་ཡིན་ནོ། །སེམས་ཅི་ཞིག་ཡིན་ཞེ་ན། སྣང་བ་གསུམ་གྱིས་བྱིན་གྱིས་བརླབས་པའི་ཀུན་གཞི་ཡིད་དང་བཅས་པའོ། །སྒྱུ་ལུས་ཀྱི་ངོ་བོ་ནི། རྣམ་ཤེས་གསུམ་གྱི་བདེ་བས་འགྱུར་བ་བརྟན་པའི་སེམས་ཀྱི་ཁྱད་པར་ལྷའི་སྣང་བར་ཤར་བས། རྟེན་རླུང་ཡང་ལྷའི་གཟུགས་སུ་འགྲུབ་པ་སྟེ། དེ་གཉིས་ཚོགས་པའོ། །འདི་ནི་ད་ལྟ་ཉོན་སྒྲིབ་མ་སྤངས་པས་མ་དག་པའི་སྒྱུ་ལུས་ཞེས་བྱ་སྟེ། སྒྱུ་མ་དང་ཆུ་ཟླ་སོགས་དཔེ་བཅུ་གཉིས་ཀྱིས་མཚོན་པའོ། །</span></p>
			<p id="_idParaDest-515" class="tibetan-sabche1"><span class="tibetan-sabche">གསུམ་པ་ཟུང་འཇུག་གི་རྫོགས་རིམ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">མངོན་བྱང་རྒྱུ་དང་ཟུང་འཇུག་འབྲས་བུའོ། །</span></p>
			<p class="tibetan-commentary-non-indent"><span class="front-title">རྒྱུ་མངོན་པར་བྱང་ཆུབ་པ་ལ། རྟེན་མ་དག་པའི་སྒྱུ་ལུས། ངོ་བོ་རང་བཞིན་བརྒྱད་ཅུའི་ས་བོན་སྤངས་པའི་ཡེ་ཤེས་མཐོང་བའི་ལམ་གྱི་བདག་ཉིད་ཆོས་ཉིད་མ་མཐོང་བ་གསར་དུ་མཐོང་བ་གཉིས་སྣང་འགག་པའི་ཡེ་ཤེས། འཇུག་ཚུལ་ཕྱི་དང་ནང་གི་མངོན་བྱང་ལ་བརྟེན། སློབ་པ་དང་མི་སློབ་པའི་ཟུང་འཇུག་འབྲས་བུའི་ཚུལ་དུ་འགྲུབ་པ་སྟེ་འདི་དག་གི་དོན་ཕྱི་ནས་རྒྱས་པར་འཆད་པར་འགྱུར་རོ། །མདོར་ན་རླུང་སེམས་དབུ་མར་ཐིམ་པའི་བདེ་སྟོང་གི་ཡེ་ཤེས་ནི་སྟོང་ཕྱོགས་དང༌། དེའི་བྱིན་གྱིས་བརླབས་པའི་ལྷ་སྐུའི་སྣང་བ་ནི་སྣང་ཕྱོགས་ཀྱི་རྫོགས་རིམ་དང༌། དེ་གཉིས་ངོ་</span><span class="front-title">བོ་གཅིག་ཏུ་གྱུར་པ་ནི་ཟུང་འཇུག་སྟེ། སྣང་ཕྱོགས་ལ་ཡིད་ངོར་ཤར་ཙམ་དང༌། རླུང་སེམས་ལས་གྲུབ་པ་དང༌། ཡེ་ཤེས་ཀྱི་སྐུ་རྣམ་པར་དག་པ་གསུམ་དང༌། སྟོང་ཕྱོགས་ལམ་དུས་ཀྱི་སྐབས་སུ་ལས་དང་པོ་བའི་སྣང་གསུམ་དང༌། སེམས་དབེན་དང༌། འོད་གསལ་གསུམ་མོ། །འདི་རྣམས་ནི་རྣལ་འབྱོར་བླ་ན་མེད་པའི་རྒྱུད་ཐམས་ཅད་ཀྱི་དོན་ལ་ཤིན་ཏུ་གལ་ཆེ་ཞིང༌། ཁྱད་པར་འདུས་པའི་རྒྱུད་དོན། ནམ་མཁའ་དང་མཉམ་པའི་དོན་གྱི་གཙོ་བོ་ཡང་སྒྱུ་ལུས་འོད་གསལ་ཟུང་འཇུག་གསུམ་ཡིན་པས་གོང་འོག་ཅི་རིགས་པར་ཅུང་ཟད་སྤྲོས་པའོ། །</span></p>
			<p id="_idParaDest-516" class="tibetan-sabche1"><span class="tibetan-sabche">བཞི་པ་རྒྱུད་ཀྱི་སྦྱོར་བ་བཤད་པ་ལ་གཉིས། ལས་དང༌། གྲོགས་སྤྱོད་པའོ། །དང་པོ་༼ལས་༽</span><span class="tibetan-sabche">ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུད་ཀྱི་སྦྱོར་བ་ལས་ཆེན་བཅུ་གཉིས་སོགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐུན་མཆོག་དངོས་གྲུབ་སྒྲུབ་པའི་བསམ་གཏན་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྦྱིན་སྲེག་འཁྲུལ་འཁོར་སྦྱོར་བ་ཕལ་པ་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཕྱོགས་དུས་ལྷ་དང་ཆ་བྱད་སེམས་གནས་ཡུལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཟས་ཆོག་སྔགས་ཀྱིས་བསྒྲུབ་ཅིང་ཐུན་མིན་གྱི། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྫས་དང་དམ་ཚིག་དངོས་གྲུབ་སྒྲུབ་ལ་ལྷག །</span></p>
			<p class="tibetan-commentary-non-indent"><span class="front-title">རྒྱུད་ཀྱི་སྦྱོར་བ་ལ་ལས་དང་དངོས་གྲུབ་ཀྱི་རྒྱུད་གཉིས་ལ། དང་པོ་ནི་ལས་ཆེན་བཅུ་གཉིས་ལ་སོགས་པའོ། །གཉིས་པ་ལའང་ཐུན་མོང་གི་དངོས་གྲུབ་ཆུང་ངུ་གྲུབ་པ་བརྒྱད་དང༌། འབྲིང་འདོད་པའི་རིག་འཛིན་ཕལ་པ། ཆེན་པོ་ཚེ་ལུས་ལོངས་སྤྱོད་བསྐལ་པ་དཔག་ཏུ་མེད་པའི་འདོད་པ་དང༌། གཟུགས་ཀྱི་རིག་འཛིན་ལ་སོགས་པ་</span><span class="front-title">དང་མཆོག་གི་དངོས་གྲུབ་རྣམས་སོ། །དེ་སྒྲུབ་བྱེད་རྒྱུད་ཀྱི་སྦྱོར་བ་དངོས་ནི། བསམ་གཏན་གྱི་ལས་དང༌། སྦྱིན་སྲེག་གི་ལས་དང༌། འཁྲུལ་འཁོར་གྱི་ལས་དང༌། སྦྱོར་བའི་ལས་བཞི་ཡིན་ལ། དེའི་བསྒྲུབ་བྱ་ནི་ཕལ་པ་སྟེ་བཞི་པོ་སྒྲུབ་པའི་ཚུལ་ལ་ཕྱོགས་དང་དུས་དང་ལྷ་དང་ཆ་བྱད་དང་བསམ་པ་དང་གནས་དང་ཡུལ་དང་ཟས་དང་ཆོ་ག་དང་སྔགས་ཏེ་ཁྱད་པར་བཅུ་དང་ལྡན་པས་སྒྲུབ་ཅིང༌། ཐུན་མོང་མ་ཡིན་པའི་རྫས་དང༌། ཁྱད་པར་གྱི་དམ་ཚིག་ནི་དངོས་གྲུབ་སྒྲུབ་པ་ལ་ལྷག་པ་སྟེ་ཁྱད་པར་བཅུ་གཉིས་སོ། །</span></p>
			<p id="_idParaDest-517" class="tibetan-sabche1"><span class="tibetan-sabche">གཉིས་པ་གྲོགས་སྤྱོད་པའི་ཚུལ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གྲོགས་སུ་སྤྱོད་པ་སྤྲོས་བཅས་སྤྲོས་མེད་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཤིན་ཏུ་སྤྲོས་མེད་ཡང་ན་གཉིས་སྤང་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཀུན་བཟང་ཕྱོགས་ལས་རྣམ་རྒྱལ་ལ་སོགས་སྤྱད། །</span></p>
			<p class="tibetan-commentary-non-indent"><span class="front-title">དངོས་གྲུབ་གཉིས་ཀ་སྒྲུབ་པའི་གྲོགས་ནི་སྤྱོད་པ་སྟེ། དེའང་ཆོ་གའི་སྒོ་ནས་སྤྲོས་བཅས་སྤྲོས་མེད། ཤིན་ཏུ་སྤྲོས་མེད་ཀྱི་དབྱེ་བས་གསུམ་མམ། ངོ་བོའི་སྒོ་ནས་གཉིས་སྤང་དང་ཀུན་བཟང་དང་ཕྱོགས་ལས་རྣམ་པར་རྒྱལ་བ་གསུམ་དང༌། སོགས་ཁོངས་ནས་སྤྱོད་ཚུལ་ལ་བརྟེན་ནས་འདོད་འཇུག་རྟེན་སློབ་རིག་པ་བརྟུལ་ཞུགས་གསུམ་དང༌། གནས་སྐབས་ལ་བརྟེན་ནས་རེས་འཇོག་དང༌། མཉམ་པར་སྤྱོད་པ། མཉམ་བཞག རྗེས་ཐོབ། ཆགས་བྲལ། ཆགས་ཅན། འདོད་ཆགས་ཆེན་པོའི་གནས་སྐབས་ཀྱི་སྤྱོད་པ་སྤྱད་པ་རྣམས་སོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">དབང་པོ་གནས་སྐབས་སོགས་ཀྱིས་དབྱེ་མང་ཡང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དུས་དང་བྱ་བ་ངོ་བོ་གསུམ་དུ་བཞག །</span></p>
			<p class="tibetan-root-text_tibetan-root-text-last-line"><span class="tibetan-root-text">ཡན་ལག་དྲག་ཤུལ་སྦྱོར་བ་རྣམ་པ་གཉིས། །</span></p>
			<p class="tibetan-commentary-non-indent"><span class="front-title">དེ་ལྟར་ན་གང་ཟག་དབང་པོ་དམན་འབྲིང་མཆོག་གི་ཁྱད་པར་དང༌། ལས་དང་པོ་བ་ནས་བརྟན་པ་ཆེར་ཐོབ་པའི་བར་གནས་སྐབས་སོགས་ལ་བརྟེན་ནས་དབྱེ་སྒོ་མང་དུ་འབྱུང་ཡང་མདོར་བསྡུ་ན་དུས་དང་བྱ་བ་དང་ངོ་བོའི་སྒོ་ནས་གསུམ་གསུམ་དུ་བཞག་གོ། །དེའི་ཡན་ལག་དྲག་ཤུལ་གྱི་སྦྱོར་བའང་བསྐྱེད་རྫོགས་གཉིས་ཀྱི་བོགས་འབྱིན་རྣམ་པ་གཉིས་སུ་གསུངས་པ་ཡིན་ལ། འདི་དག་གི་རྣམ་གཞག་ཞིབ་མོ་གཤམ་དུ་རང་ལེར་འཆད་པར་འགྱུར་རོ། །</span></p>
			<p id="_idParaDest-518" class="tibetan-sabche1"><span class="tibetan-sabche">གསུམ་པ་དག་པ་མངོན་གྱུར་མི་འཕྲོག་འབྲས་བུའི་རྒྱུད་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དེ་དག་མཐར་ཕྱིན་འབྲས་བུའི་རྒྱུད་ལ་སྦྱོར། །</span></p>
			<p class="tibetan-commentary-non-indent"><span class="front-title">རིམ་པ་གཉིས་ཀྱི་ཏིང་ངེ་འཛིན་དེ་དག་ཇི་སྐད་བཤད་པ་བཞིན་མཐར་ཕྱིན་པ་ལས་ས་དང་ལམ་ཐམས་ཅད་རིམ་པར་བགྲོད་དེ་དྲི་མ་མེད་པའི་ཡེ་ཤེས་ཀྱི་སྐུ་མི་སློབ་པའི་ཟུང་འཇུག་འབྲས་བུའི་རྒྱུད་ལ་སྦྱོར་བར་འགྱུར་ཏེ། འདིའི་དོན་ཡང་རྒྱས་པར་འོག་ཏུ་འབྱུང་ངོ༌། །</span></p>
			<p id="_idParaDest-519" class="tibetan-sabche1"><span class="tibetan-sabche">བཞི་པ་ལྟ་སྒོམ་སྤྱོད་འབྲས་ཀྱི་དོན་བསྡུ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མདོར་ན་ཤེས་རབ་ལྟ་བས་ཐག་བཅད་ཅིང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཐབས་མཆོག་སྒོམ་པའི་རིམ་པས་ལམ་བགྲོད་དེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལམ་ཁྱེར་སྤྱོད་པ་གསུམ་གྱིས་བོགས་དབྱུང་ན། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཟུང་འཇུག་གོ་འཕང་ཚེ་འདིར་འགྲུབ་པར་འགྱུར། །</span></p>
			<p class="tibetan-commentary-non-indent"><span class="front-title">རྣལ་འབྱོར་བླ་མེད་ཀྱི་ཉམས་ལེན་ཐམས་ཅད་མདོར་བསྡུ་ན། ཐོག་མར་ཐོས་བསམ་ལ་བརྟེན་ནས་ཤེས་རབ་ཀྱི་ལྟ་བས་ཐག་བཅད། བར་དུ་ཐབས་ཀྱི་མཆོག་རིམ་པ་གཉིས་ཀྱི་དོན་ཕྱིན་ཅི་མ་ལོག་པར་སྒོམ་པའི་རིམ་པས་ལམ་ལྔ་པོ་བགྲོད་དེ། སྣང་གྲགས་རྟོག་ཚོགས་ཏིང་ངེ་འཛིན་གྱི་རོལ་པར་ལམ་དུ་ཁྱེར་ཅིང་དུས་ཚོད་དང་འབྲེལ་བའི་སྤྱོད་པ་གསུམ་གྱིས་བོགས་དབྱུང་ན། ཟུང་འཇུག་རྡོ་རྗེ་འཆང་ཆེན་པོའི་གོ་འཕང་ཚེ་འདི་ཉིད་དུ་འགྲུབ་པར་འགྱུར་བ་ཡིན་ནོ། །</span></p>
			<p id="_idParaDest-520" class="tibetan-sabche1"><span class="tibetan-sabche">གཉིས་པ་རྗོད་བྱེད་རྒྱུད་ཀྱི་དབྱེ་བ་བཤད་པ་ལ་གཉིས། དངོས་དང༌། ཞར་བྱུང་རྒྱུད་ཀྱི་གནས་སམ་དངོས་པོ་བཤད་པའོ། །དང་པོ་༼</span><span class="tibetan-sabche">དངོས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྗོད་བྱེད་རྒྱུད་ཀྱི་དབྱེ་བ་བརྗོད་བྱ་བཞིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚིག་གི་བཞུགས་ཚུལ་བྱ་སྤྱོད་མདོ་དང་རྒྱུད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྟོག་པ་ཆོ་ག་ཞིབ་མོ་གཟུངས་བཅས་ལྔ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྣལ་འབྱོར་རྩ་བཤད་ཡན་ལག་ཆ་མཐུན་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བླ་མེད་རྩ་རྒྱུད་རྒྱས་བསྡུས་ཡན་ལག་གཉིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">བཤད་རྒྱུད་ལྔ་དང་ཆ་མཐུན་གཉིས་སུ་འདུ། །</span></p>
			<p class="tibetan-commentary-non-indent"><span class="front-title">དེ་ལྟར་རྒྱུད་སྡེ་བཞི་པོ་དེ་དག་གི་རྗོད་བྱེད་ཚིག་རྒྱུད་ཀྱི་དབྱེ་བའང་བྱ་རྒྱུད་ལ་རིགས་དྲུག་སོགས་དབྱེ་བ་སོགས་ནི་བརྗོད་བྱ་དང་མཚུངས་ལ། ཚིག་གི་བཞུགས་</span><span class="front-title">ཚུལ་ཙམ་གྱི་དབང་དུ་བྱས་ན་བྱ་སྤྱོད་གཉིས་ལ། མདོ་སྡེ་དང༌། རྒྱུད་དང༌། རྟོག་པ་དང༌། ཆོ་ག་ཞིབ་མོ་དང༌། གཟུངས་ཏེ་ལྔ་ཡོད། དང་པོ་ནི། གསེར་འོད་དམ་པ་ལྟ་བུ་ཆོ་ག་བསྡུས་ཤིང་ས་ལམ་འབྲས་བུའི་རྣམ་གཞག་མང་བ་གཅིག་ལ་ཟེར། གཉིས་པ་ནི། ཆོ་ག་རྒྱས་ཤིང་ས་ལམ་བསྡུས་པ་སྤྱི་རྒྱུད་གསུམ་དང་ཞལ་བཅུ་གཅིག་པའི་གཟུངས་ལ་སོགས་པའོ། །སྤྱི་རྒྱུད་གསུམ་ནི། གསང་བ་སྤྱི་རྒྱུད་དང༌། དཔུང་བཟང་གིས་ཞུས་པ་དང༌། ལེགས་གྲུབ་ཀྱི་རྒྱུད་གསུམ་མོ། །གསུམ་པ་ནི། གནོད་སྦྱིན་མའི་རྟོག་པ་ལྟ་བུ་ཆོ་གའམ་སྒྲུབ་ཐབས་ཀྱི་རྣམ་གྲངས་གཅིག་ཁོ་ན་ཞིབ་མོར་སྟོན་པའོ། །བཞི་པ་ནི། འཇམ་དཔལ་རྩ་རྒྱུད་དང་ཕྱག་ན་རྡོ་རྗེ་རིག་པ་མཆོག་གི་རྒྱུད་སོགས་ཆོ་ག་དང་ས་ལམ་གཉིས་ཀ་རྒྱས་པར་བསྟན་པའོ། །ལྔ་པ་ནི། གཟུངས་སྔགས་ཕན་ཡོན་དང་བཅས་པ་ཙམ་སྟོན་པ་འོད་ཟེར་ཅན་མའི་གཟུངས་ལ་སོགས་པའོ། །ཡང་</span><span class="front-title">སྤྱོད་རྒྱུད་རིགས་གསུམ་གྱི་དབང་དུ་བྱས་ན། སྐུའི་རིགས་ཀྱི་རྒྱུད་རྣམ་སྣང་མངོན་བྱང་ཡིན་ཅིང༌། གསུང་རིགས་བོད་དུ་མ་འགྱུར། ཐུགས་རིགས་ཕྱག་ན་རྡོ་རྗེ་དབང་བསྐུར་བའི་རྒྱུད་དོ། །རྣལ་འབྱོར་གྱི་རྒྱུད་ལ་རྩ་རྒྱུད། བཤད་རྒྱུད། ཡན་ལགཆ་མཐུན་གྱི་རྒྱུད་བཞིར་དབྱེ་སྟེ། དང་པོ་ནི། དེ་ཉིད་བསྡུས་པ། གཉིས་པ་ནི་རྡོ་རྗེ་རྩེ་མོ། གསུམ་པ་ཐམས་ཅད་གསང་བ་དང་ཁམས་གསུམ་རྣམ་རྒྱལ་གྱི་སྒོས་རྒྱུད། བཞི་པ་དཔལ་མཆོག་དང་པོ་སྟེ་དེ་དག་ལ་ཡོ་ག་རིགས་བཞི་ཞེས་ཀྱང་གྲགས་སོ། །ཡང་ན་འཕྲོས་པའི་རྒྱུད་དང་ལྔར་བྱེད་ཅིང༌། དེའང་བོད་ཡོངས་གྲགས་སུ་སྤྱོད་རྒྱུད་ལ་ངོས་འཛིན་ནོ། །བླ་མེད་ལ་རྩ་བའི་རྒྱུད་རྒྱས་པ་དང་བསྡུས་པ་གཉིས་ཏེ། དང་པོ་ནི། དུས་འཁོར་རྩ་རྒྱུད་སྟོང་ཕྲག་བཅུ་གཉིས་པ་དང་དགྱེས་རྡོར་འབུམ་ལྔ་ལྟ་བུ། གཉིས་པ་ནི། བསྡུས་རྒྱུད་དང་བརྟག་གཉིས་ལྟ་བུའོ། །ཡན་ལག་གི་རྒྱུད་ལ་ཕྱི་མ་</span><span class="front-title">དང་ཕྱི་མའི་ཕྱི་མ་གཉིས་ཏེ། འདུས་པའི་རྒྱུད་ཕྱི་མ་དང༌། དེ་ཉིད་འདུས་པའི་ཕྱི་མ་དང༌། ཕྱི་མའི་ཕྱི་མ་ལྟ་བུའོ། །བཤད་པའི་རྒྱུད་ལ་མི་གསལ་བ་གསལ་བར་བྱེད་པ། མ་ཚང་བ་ཁ་སྐོང་བ། འཁྲུགས་པ་གོ་རིམ་དུ་སྡེབ་པ། རྒྱས་བསྡུས་སྟོན་པ། བཤད་ཐབས་ཀྱི་མན་ངག་སྟེ་ལྔ། དེའང་གསང་འདུས་ལ་མཚོན་ན། འདུས་པའི་ཚིག་དོན་གཉིས་ཀའི་དཀའ་བའི་གནས་མི་གསལ་བ་གསལ་བར་བྱེད་པ་བཤད་རྒྱུད་ཕྱི་མ། ཟབ་པ་མ་ལུས་པ་གསལ་བར་བྱེད་པ་དགོངས་པ་ལུང་སྟོན་དང༌། སྙིང་པོ་མི་གསལ་བ་གསལ་བར་བྱེད་པ་ལྷ་མོ་བཞིས་ཞུས་ལྟ་བུའོ། །མ་ཚང་བ་ཁ་སྐོང་བ་ནི་འདུས་པར་ལྷ་གྲངས་དང་ཆོ་ག་ཉི་ཤུ་མ་ཚང་བ་སོགས་ཁ་སྐོང་བ་རྡོ་རྗེ་ཕྲེང་བ་ལྟ་བུའོ། །འཁྲུགས་པ་སྡེབ་པ་ནི་འདུས་པར་ཆོ་ག་དང་རིམ་པ་ལ་སོགས་པ་འཁྲུགས་སུ་གསུངས་པ་རྡོ་རྗེ་ཕྲེང་བར་འཁྲུགས་བསྡེབས་ཏེ་གོ་རིམ་བཞིན་གསུངས་པ་ལྟ་བུའོ། །</span><span class="front-title">རྒྱས་བསྡུས་སྟོན་པ་ནི་གླེང་གཞིའི་ཡི་གེ་རེ་རེ་ནས་ཀྱི་བཤད་པ་རྒྱས་བསྡུས་དང༌། སྨིན་བྱེད་དབང་གི་གྲངས་རྒྱས་བསྡུས་དང༌། གྲོལ་བྱེད་རིམ་པ་གཉིས་ཀྱི་ཏིང་ངེ་འཛིན་རྒྱས་བསྡུས་དང༌། རིམ་ལྔ་ལ་སོགས་པའི་དོན་རྒྱས་བསྡུས་སྟོན་པ་རྡོ་རྗེ་ཕྲེང་བ་ལྟ་བུ་སྟེ་འདི་ལ་བཤད་རྒྱུད་ཀྱི་མཚན་ཉིད་སྔ་མ་བཞི་ཀ་ཚང་ངོ༌། །བཤད་ཐབས་ཀྱི་མན་ངག་ནི་འདུས་པར་རྒྱན་བདུན་གྱི་བཤད་ཐབས་ཀྱི་མན་ངག་སྟོན་པ་ཡེ་ཤེས་རྡོ་རྗེ་ཀུན་ལས་བཏུས་པ་ལྟ་བུ་སྟེ། འདིས་མཚོན་ནས་མ་རྒྱུད་ཀྱི་ཚུལ་རྣམས་ཀྱང་ཤེས་པར་བྱའོ། །ཆ་མཐུན་རྒྱུད་ལ་ཚིག་དོན་གཉིས་ཀ་ཆ་མཐུན་པ་དང༌། དོན་ཆ་མཐུན་པ་གཉིས་སུ་དབྱེར་ཡོད་ཅིང༌། རྒྱུད་ཐམས་ཅད་ཀྱང་རྩ་བ་དང་ཡན་ལག་གཉིས་སམ། རྩ་བཤད་གཉིས་སམ། རྒྱས་བསྡུས་གཉིས་སུ་འདུ་བ་ཡིན་ནོ། །དེ་དག་གི་གཞུང་ཚད་ནི། ཡེ་ཤེས་ཀུན་ལས་བཏུས་ལས། </span><span class="tibetan-external-citations">རྣལ་འབྱོར་ཆེན་པོ་རྒྱུད་ཀྱི་</span><span class="tibetan-external-citations">མིང༌། །སྟོང་ཕྲག་བཅུ་གཉིས་ཞེས་བྱ་སྟེ། །རྒྱས་པར་བྱེད་ན་གྲངས་མེད་དོ། །གཉིས་ཀའི་རྒྱུད་སྟོང་ཕྲག་དྲུག་གོ། །སྤྱོད་པའི་རྒྱུད་སྟོང་ཕྲག་བརྒྱད་དོ། །བྱ་བའི་རྒྱུད་སྟོང་ཕྲག་བཞིའོ།</span><span class="front-title"> །ཞེས་གསུངས་ཤིང་རྣལ་འབྱོར་ཆེན་པོ་ནི་རྣལ་འབྱོར་བླ་མེད་དེ་ཐབས་ཤེས་སོ་སོར་མ་ཕྱེ་ལ། དེའང་མིང་སྟོང་ཕྲག་བཅུ་གཉིས་ཞེས་པ་ནས། མིང་སྟོང་ཕྲག་བཞི་ཞེས་པའི་བར་ཡིན་པས་ཤོ་ལོ་ཀའི་གྲངས་ཀྱི་ཚད་ནི་མ་ཡིན་ཏེ། དོན་ཞགས་ཆོ་ག་ཞིབ་མོ་འདིར་འགྱུར་བ་ལའང་སྟོང་ཕྲག་བརྒྱད་ཡོད་པའི་ཕྱིར་རོ། །གཞན་ཡང་རྡོ་རྗེ་སྙིང་རྒྱན་ལས། ཕ་རྒྱུད་འདོད་ཆགས་ཆེན་པོའི་རྒྱུད་ཀྱི་མཚན་དོན་དང་རྐང་གྲངས་དངོས་སུ་བསྟན་ཅིང་གཞན་རྣམས་ཁ་འཕངས་པ་དང༌། གུར་ལས། </span><span class="tibetan-external-citations">མཁའ་འགྲོ་བདེ་དང་རྒྱ་མཚོ་བདེ་དང་ནམ་མཁའ་དང༌། །གསེར་གྱི་ཆར་པ་དང་ནི་དགའ་ཆེན་ཟ་ནུས་དང༌། །བདེ་ཆེན་སྒེག་པ་དང་ནི་གསང་བ་ཡིད་བདེ་དང༌། །རྒྱུད་དེ་</span><span class="tibetan-external-citations">རྣམས་ལ་ཕན་པའི་རྡོ་རྗེ་མཁའ་འགྲོ་དང༌། །སངས་རྒྱས་ཐམས་ཅད་དགྱེས་པའི་རྡོ་རྗེའི་དཀྱིལ་འཁོར་དང༌། །གསང་བའི་མཛོད་དང་རྡོ་རྗེ་བདུད་རྩི་ལས་བྱུང་བ། །འཁོར་ལོ་བདེ་མཆོག་གུར་དང་ཕུན་སུམ་ཚོགས་པ་རྣམས། །རྣལ་འབྱོར་མ་ཡི་རྒྱུད་ནི་དྲུག་པར་གྲགས་པ་ཡིན།</span><span class="front-title"> །ཞེས་གསུངས་པ་སོགས་རྣམ་པར་དབྱེ་བ་མཐའ་ཡས་ཤིང་ཁྱད་པར་རྣལ་འབྱོར་བླ་མེད་ཀྱི་རྒྱུད་ཀྱི་ཚད་བཟུང་དུ་མ་མཆིས་པར་གསུངས་སོ། །</span></p>
			<p id="_idParaDest-521" class="tibetan-sabche1"><span class="tibetan-sabche">གཉིས་པ་རྒྱུད་ཀྱི་གནས་སམ་དངོས་པོ་བཤད་པ་ལ་གཉིས། གནས་ལྔ་དང༌། དངོས་པོ་བཅུ་གཅིག་གོ། །དང་པོ་༼གནས་ལྔ་༽ནི།</span><span class="tibetan-sabche"> </span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུད་ཀྱི་གནས་ལྔ་ལས་རིམ་དངོས་གྲུབ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">དམ་ཚིག་ཏིང་འཛིན་རྒྱུད་ཀྱི་སྦྱོར་བའོ། །</span></p>
			<p class="tibetan-commentary-non-indent"><span class="front-title">རྒྱུད་རྣམས་ཀྱི་གནས་ལྔ་རུ་གྲགས་ཏེ། ཕྱི་དང་གསང་བའི་དེ་ཉིད་བཅུ་གཙོ་བོར་གྱུར་པ་ལས་ཀྱི་རིམ་པ་དང༌། ཐུན་མོང་དང་མཆོག་གི་དངོས་གྲུབ་ཀྱི་གནས་དང༌། དམ་ཚིག་དང་སྡོམ་པའི་བསྲུང་མཚམས་དང༌། རིམ་པ་གཉིས་ཀྱི་ཏིང་ངེ་འཛིན་དང༌། ལས་དང་དངོས་གྲུབ་སྒྲུབ་པའི་རྒྱུད་ཀྱི་སྦྱོར་བ་རྣམས་སོ། །</span></p>
			<p id="_idParaDest-522" class="tibetan-sabche1"><span class="tibetan-sabche">གཉིས་པ་༼དངོས་པོ་བཅུ་གཅིག་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཡང་ན་ས་ཆོག་སྒྲུབ་མཆོད་སྦྱིན་སྲེག་དབང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རབ་གནས་ཡོ་བྱད་དཀྱིལ་འཁོར་མཚན་ཉིད་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཚོགས་འཁོར་བསྙེན་པ་ལས་ཚོགས་བཅུ་གཅིག་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཡོ་བྱད་རྡོར་དྲིལ་ཕྱག་མཚན་རྒྱན་ལ་སོགས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དཀྱིལ་འཁོར་བྲི་བསླང་ཚོགས་འཁོར་གནས་དང་དུས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གང་ཟག་བྱ་བ་བསྙེན་པ་རང་གཞན་དོན། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལུས་དང་བསམ་གཏན་ལས་སོགས་ཤེས་པར་བྱ། །</span></p>
			<p class="tibetan-commentary-non-indent"><span class="front-title">ཡང་ན་རྒྱུད་ཀྱི་གནས་སམ་དངོས་པོ་བཅུ་གཅིག་ཏུའང་བཞེད་དེ། བརྟགས་སློང་སྦྱོང་བ་སོགས་སའི་ཆོ་ག་དང༌། བདག་མདུན་བུམ་པ་ལ་སོགས་པ་སྒྲུབ་པའི་ཚུལ་དང༌། ཐུན་མོང་དང་ཐུན་མོང་མ་ཡིན་པའི་མཆོད་པའི་བྱེ་བྲག་རྣམས་དང༌། ཕྱི་ནང་གསང་བའི་སྦྱིན་སྲེག་གི་ལས་དང༌། སློབ་མ་རྗེས་སུ་བཟུང་ཞིང་དབང་བསྐུར་བའི་ཚུལ་དང༌། དམ་ཚིག་པ་ལ་ཡེ་ཤེས་པ་རབ་ཏུ་གནས་པའི་ཆོ་ག་དང༌། རྣལ་འབྱོར་པ་</span><span class="front-title">ལ་ཉེ་བར་མཁོ་བའི་ཡོ་བྱད་ཀྱི་མཚན་ཉིད་དང༌། དཀྱིལ་འཁོར་གྱི་མཚན་ཉིད་དང༌། ཚོགས་ཀྱི་འཁོར་ལོ་དང༌། བསྙེན་པ་བྱ་བའི་ཚུལ་དང༌། ལས་ཀྱི་ཚོགས་རབ་འབྱམས་ཏེ་རྣམ་པ་བཅུ་གཅིག་གིས་བསྡུས་པར་བཞེད་དོ། །དེ་དག་ལས་རབ་ཏུ་གནས་པའི་དོན་ནི། རོང་ཟོམ་པཎྜི་ཏས། མི་ལ་དབང་བསྐུར་བ་དང༌། ལྷ་ལ་རབ་ཏུ་གནས་པ་གཉིས་དོན་གཅིག་གསུངས་ཏེ། དེའང་དབང་བསྐུར་བ་ན། སྦྱང་གཞི་གཉུག་མའི་ལུས་སེམས། སྦྱང་བྱ་གློ་བུར་གྱི་དྲི་མ། སྦྱོང་བྱེད་དབང་བཞི་ཡན་ལག་དང་བཅས་པས་སྦྱངས་ནས་ཡེ་ཤེས་པ་བཅུག་པས་འབྲས་བུ་སྐུ་བཞིའི་ས་བོན་བཞག་པ་བཞིན་དུ། རབ་ཏུ་གནས་པ་ནའང་སྦྱང་གཞི་བེམ་པོའི་སྣང་བརྙན། སྦྱང་བྱ་བཟོ་བོ་དང་སྦྱིན་བདག་གི་དྲི་མ། སྦྱོང་བྱེད་ཆོ་གའི་རིམ་པ་མ་འཁྲུལ་བའི་སྒོ་ནས་དམ་ཚིག་པ་ལ་ཡེ་ཤེས་པ་བཅུག་ཅིང་བརྟན་པར་བྱས་པས། སྦྱངས་འབྲས་སྐུ་གསུང་ཐུགས་རྡོ་</span><span class="front-title">རྗེའི་ངོ་བོར་གཞན་དོན་ལྷུན་གྲུབ་ཏུ་མཛད་པ་སྟེ། རྣམ་གཞག་འདི་ནི་གཙོ་ཆེར་འཁོར་ལོ་ཐ་མའི་ཆོས་སྐད་དང་འབྲེལ་བའི་དགོངས་པ་ཡིན་ལ། ས་སྐྱ་པ་སོགས་འགའ་ཞིག་ནི་འདི་དག་ལ་སྦྱང་བྱ། སྦྱོང་བྱེད། སྦྱངས་འབྲས་གསུམ་གྱི་རྣམ་གཞག་མཛད་དེ། དོན་དུ་སྦྱང་བྱ་ལ་ལྟོས་ནས་སྦྱང་གཞི་གྲུབ་ཅིང༌། གཞི་ལ་ལྟོས་ནས་བྱ་བ་སྟེ་ལྟོས་གྲུབ་ཅན་དུ་བཞེད་ནས་ཟུར་དུ་མི་འཆད་དོ། །ཡོ་བྱད་ནི་རྡོ་རྗེ་དང་དྲིལ་བུ་དང་ཁ་ཊྭཱཾ་ཅང་ཏེའུ་སོགས་ཕྱག་མཚན་རྣམས་དང༌། ཕྱག་རྒྱ་དྲུག་གི་རྒྱན་ལ་སོགས་པ་རྣམས་ཡིན་ཅིང༌། དཀྱིལ་འཁོར་གྱི་ལས་ཐིག་ཚོན་གྱིས་བྲི་བ་དང༌། གཞལ་མེད་ཁང་དུ་བསླང་བ་དང༌། ཚོགས་འཁོར་ལ་གནས་དང་དུས་དང་བྱེད་པ་པོའི་གང་ཟག་བྱ་བའི་ཁྱད་པར། བསྙེན་པ་རང་དོན་དངོས་གྲུབ་སྒྲུབ་པ་དང་གཞན་དོན་སློབ་མ་ལ་དབང་བསྐུར་བའི་དོན་གཉིས། ལས་ཚོགས་ལ་ལུས་དང་བསམ་གཏན་གྱི་ལས་</span><span class="front-title">ཚོགས་གཉིས་སོགས་རྣམ་པར་དབྱེ་བ་མང་དུ་ཡོད་པ་ཤེས་པར་བྱའོ། །</span></p>
			<p id="_idParaDest-523" class="tibetan-sabche1"><span class="tibetan-sabche">གཉིས་པ་རྒྱུད་བཤད་ཐབས་ཀྱི་མན་ངག་བཤད་པ་ལ་གསུམ། རྒྱུད་སྡེ་འོག་མ་གསུམ་གྱི་བཤད་ཐབས། བླ་མེད་ཀྱི་བཤད་ཐབས། ཁྱད་པར་མན་ངག་ལུགས་ཀྱི་བཤད་སྲོལ་ལོ། །དང་པོ་༼རྒྱུད་སྡེ་འོག་མ་གསུམ་གྱི་བཤད་ཐབས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བཤད་ཐབས་བྱ་རྒྱུད་འཇུག་སོགས་སྤྱོད་པ་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྤྱོད་རྒྱུད་འཆད་པའི་སྒོ་གསུམ་ཕུན་ཚོགས་གཉིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྣལ་འབྱོར་རྟོག་བསྡུས་བཞི་སྟེ་ཐམས་ཅད་ཀྱང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དགོས་བསྡུས་ཚིག་དོན་མཚམས་སྦྱོར་བརྒལ་ལན་བཅས། །</span></p>
			<p class="tibetan-root-text_tibetan-root-text-last-line"><span class="tibetan-root-text">གླེང་གཞི་སྔོན་བྱུང་རྗེས་འཇུག་དབྱེ་བས་འཆད། །</span></p>
			<p class="tibetan-commentary-non-indent"><span class="front-title">ཚིག་གི་རྒྱུད་རྣམས་ལ་བཤད་ཐབས་ཀྱི་མན་ངག་མེད་ན་ཟབ་ཅིང་རྒྱ་ཆེ་བའི་གནས་རྣམས་ཀྱིས་མགོ་རྨོངས་ཤིང་རྟོགས་པར་མི་ནུས་པས་འཆད་བྱེད་ཀྱི་མན་ངག་ཀྱང་རྒྱུད་སྡེ་འོག་མ་གསུམ་ལས། དང་པོ་བྱ་རྒྱུད་ནི། དཔུང་བཟང་གི་རྒྱུད་འགྲེལ་ལས་བཤད་པ་ལྟར། འཇུག་པ་དང༌། སྦྱོར་བ་དང༌། སྒྲུབ་པ་དང༌། གྲུབ་པའི་སྤྱོད་པ་དང་བཞིས་བྱ་རྒྱུད་རྣམས་བཤད་པར་བྱ་སྟེ། དེའང་སོ་སོའི་རྩ་བའི་རྒྱུད་རྣམས་ལ་ཐམས་ཅད་མ་ཚང་ཞིང་མི་གསལ་བ་དག་ལ་བྱ་བ་སྤྱིའི་བཤད་པའི་རྒྱུད། འཇུག་པའི་སྤྱོད་པ་གཙོ་བོར་སྟོན་པ་གསང་བ་སྤྱི་རྒྱུད། སྦྱོར་བའི་སྤྱོད་པ་གཙོ་བོར་སྟོན་པ་བསམ་གཏན་ཕྱི་མ། སྦྱོར་བ་དང་སྒྲུབ་པའི་སྤྱོད་པ་ཐུན་མོང་དུ་སྟོན་པ་ལེགས་གྲུབ། སྤྱོད་པ་བཞི་གའི་མཚན་ཉིད་གཏན་ལ་འབེབས་པ་དཔུང་བཟང་གི་རྒྱུད་དང་བཞིས་ཁ་བསྐངས་ཏེ་བཤད་པར་བྱའོ། །</span></p>
			<p class="tibetan-regular-indented"><span class="front-title">གཉིས་པ་སྤྱོད་པའི་རྒྱུད་ཀྱི་འཆད་ཚུལ་ནི། རྣམ་སྣང་མངོན་བྱང་གི་འགྲེལ་པར་བཤད་པ་ལྟར། གདུལ་བྱ་དབང་རྣོན་མགོ་སྨོས་པས་གོ་བ་ལ་རྒྱུད་ཀྱི་མཚན་ཙམ་དང༌། དབང་འབྲིང་རྣམ་པར་ཕྱེ་བས་གོ་བ་ལ་མིང་དེ་ཉིད་ཀྱི་དོན་རབ་ཏུ་ཕྱེ་བ་ཙམ་བརྗོད་པ་དང༌། དབང་རྟུལ་ཚིག་ལྷུར་ལེན་པ་ལ་ཚིག་དེ་དག་ཉིད་ཀྱི་ཡན་ལག་རྣམ་པར་ཕྱེ་བ་བརྟག་པའི་རིམ་གྱིས་རྒྱས་པར་སྤྲོས་ཏེ་འཆད་པའི་སྒོ་གསུམ་དང༌། དེ་གསུམ་ག་ལའང་རྒྱུ་དང་ངོ་བོ་དང་འབྲས་བུ་ཕུན་ཚོགས་ཀྱི་སྒོ་ནས་སྟོན་པ་པོ་རང་དོན་ཕུན་ཚོགས་དང༌། དེས་དཀྱིལ་འཁོར་སྔགས་དང་ཕྱག་རྒྱ་སོགས་ཀྱི་སྒོ་ནས་གཞན་དོན་ཕུན་ཚོགས་གཉིས། དེ་ལའང་དཀྱིལ་འཁོར་གྱི་ཆོ་ག་ལ་བརྟེན་པའི་སྤྱོད་པ་དང༌། དེ་ལས་གཞན་རིག་སྔགས་གསང་སྔགས་སོགས་མཉེས་པར་བྱ་བའི་ཕྱིར་སྒྲུ བ་པ་པོ་རྣམས་ཀྱི་སྤྱོད་པ་འབྲས་བུ་དང་བཅས་པ་གཉིས། དེ་ལའང་གསང་</span><span class="front-title">སྔགས་མཉེས་པར་བྱ་བ་ལ། འཇུག་པ་དང༌། སྦྱོར་བ་དང༌། སྒྲུབ་པ་དང༌། དངོས་གྲུབ་ཀྱི་སྤྱོད་པ་དང་བཞིའམ་གསུམ་དུ་བསྡུས་པ་སྔར་སྤྱོད་རྒྱུད་ཀྱི་ལམ་རིམ་སྐབས་བཤད་པ་ལྟ་བུ་སྟེ། དེ་རྣམས་ཀྱིས་བསྡུས་པའི་སྒོ་ནས་རྣམ་སྣང་མངོན་བྱང་བཤད་པ་བཞིན་དུ་སྤྱོད་རྒྱུད་གཞན་ལའང་ཅི་རིགས་པར་སྦྱར་ལ་བཤད་པར་བྱའོ། །</span></p>
			<p class="tibetan-regular-indented"><span class="front-title">གསུམ་པ་རྣལ་འབྱོར་རྒྱུད་ཀྱི་འཆད་ཚུལ་ནི། རྒྱུད་ཀྱི་བཞུགས་ཚུལ་གླེང་གཞིས་འབྲས་བུ་ཕུན་ཚོགས་དང༌། དེ་མན་ཆད་ཀྱིས་དེ་འཐོབ་པའི་ཐབས་བསྟན་ལ། བརྗོད་བྱ་དེ་ཁོ་ན་ཉིད་རྣམ་པ་བཅུ། དེ་ལ་དབྱེ་ན་ཉི་ཤུའམ་སུམ་ཅུ། དེ་བཤད་ཐབས་ལ། རྡོ་རྗེ་རྩེ་མོ་ལས། </span><span class="tibetan-external-citations">བྱ་བ་སྒྲུབ་པའི་ཐབས་ཆེན་པོ། །རྟོག་པ་ཐམས་ཅད་བསྡུས་པ་དང༌། །གསང་བའི་བྱེ་བྲག་འབྱེད་བྱེད་ཅིང༌། །རྣལ་འབྱོར་དགོངས་པ་རྣམ་པར་འགྲེལ། །དེ་ཉིད་རྣམ་པར་ཤེས་བྱེད་པའི། །རྟོག་པ་ཐམས་ཅད་བསྡུས་པ་</span><span class="tibetan-external-citations">དང༌། །རྡོ་རྗེའི་རྣལ་འབྱོར་ཆོ་ག་དང༌། །འཁོར་ལོའི་རྣལ་འབྱོར་ཆོ་ག་སྟེ། །མཆོག་ཏུ་གསང་བ་ཞེས་བྱ་བའི། །རྟོག་པ་ཐམས་ཅད་བསྡུས་པ་དང༌། །དུས་གསུམ་ཁྱབ་པའི་བྱ་བར་ལྡན། །གསང་བའི་རྣལ་འབྱོར་ཀུན་འབྱུང་ཞིང༌། །བྱ་བ་ཀུན་གྱི་ཐབས་ཆེན་གྱི། །རྟོག་པ་ཐམས་ཅད་བསྡུས་པ་དང༌།</span><span class="front-title"> །ཞེས་རྟོག་བསྡུས་བཞི་རྣལ་འབྱོར་རྒྱུད་ཐམས་ཅད་ཀྱི་དགོངས་འགྲེལ་ལམ་བཤད་ཐབས་སུ་གསུངས་ཏེ། སངས་རྒྱས་སངས་རྒྱས་ཚུལ། དེས་གཞན་དོན་དུ་སྤྲུལ་བཤད་བྱས་པའི་ལྷ་དང་ཆོས་ཀྱི་ཚིག་རྣམས་ཀྱི་ངེས་དོན་བཀྲོལ་ནས་འཆད་པ་བྱ་བ་སྒྲུབ་པའི་ལས་ཐམས་ཅད་བསྡུས་པའི་བཤད་པ་དང༌། རྩ་རྒྱུད་ལས། </span><span class="tibetan-external-citations">བྷ་གར་ལིངྒ་བཅུག་ནས་སུ།</span><span class="front-title"> །ཞེས་སོགས་ལ།</span><span class="tibetan-external-citations"> བྷ་ག་ཅི་ཡིན་བརྗོད་པར་བྱ། །འཇོམས་པས་བྷ་ག་ཞེས་སུ་བརྗོད། །ཤེས་རབ་ལུས་འཇོམས་ཉོན་མོངས་པ། །དེ་བས་ཤེས་རབ་བྷ་གར་བརྗོད། །དེ་བས་རྟགས་ནི་ཅི་ཡིན་བརྗོད། །རྟགས་ནི་མཚན་མ་ཞེས་བྱར་བཤད།</span><span class="front-title"> །ཅེས་སོགས་ཀྱི་བཤད་པ་ནི་</span><span class="front-title">གསང་བའི་ཚིག་བྱེ་བྲག་ཏུ་འབྱེད་པའི་བཤད་པ་དང༌། རྩ་རྒྱུད་དུ་བཅོམ་ལྡན་འདས་ཉིད་ཁྱབ་འཇུག་ལ་སོགས་པར་བཤད་པའི་དགོངས་པ། གཟུང་བ་ལ་སོགས་ཀུན་སྤངས་པའི། </span><span class="tibetan-external-citations">།དག་པ་དེ་བཞིན་ཉིད་རྣམས་ཤེས། །བདག་དང་ཉོན་མོངས་མེད་པ་སྟེ། །དེ་བས་ང་ནི་ཁྱབ་འཇུག་བཤད།</span><span class="front-title"> །ཅེས་སོགས་ལྡེམ་པོར་དགོངས་པ་རྣམ་པར་འགྲེལ་བའི་བཤད་པ་དང༌། དངོས་གྲུབ་དང་བདག་དང་ལྷ་དང་དཀྱིལ་འཁོར་གྱི་དེ་ཁོ་ན་ཉིད་ལ་སོགས་སྟོན་པ་དེ་ཁོ་ན་ཉིད་དམ་པ་ཤེས་པར་བྱེད་པའི་བཤད་པ་དང༌། རྡོ་རྗེའི་རྣལ་འབྱོར་སྔོན་དུ་བསྙེན་པའི་ཆོ་ག་དང༌། འཁོར་ལོའི་རྣལ་འབྱོར་དཀྱིལ་འཁོར་གྱི་ཆོ་ག་གཉིས་ཀྱི་རིགས་བསྡུས་པ་མཆོག་ཏུ་གསང་བའི་བཤད་པས་ལག་ལེན་སྟོན། དུས་གསུམ་ཁྱབ་པའི་བྱ་བ་དམ་ཚིག་དང་སྡོམ་པ། གསང་བའི་རྣལ་འབྱོར་སྒོམ་བཟླས་ཀྱི་ཏིང་ངེ་འཛིན། ཕྲིན་ལས་ཀུན་འགྲུབ་པའི་བྱ་བ་སྦྱིན་སྲེག་སྟེ་</span><span class="front-title">དེ་རྣམས་ནི་སྔ་མ་བཞི་པོ་ལ་ཅི་རིགས་སུ་སྦྱར་ལ་བཤད་པར་བྱའོ། །དེ་དག་ཐམས་ཅད་ཀྱང་དགོས་པའི་དོན་དང༌། བསྡུས་པའི་དོན་དང༌། ཚིག་གི་དོན་དང༌། མཚམས་སྦྱོར་བའི་ཚུལ་དང༌། བརྒལ་ལན་གྱི་སྒོ་ནས་སྟོན་པ་ལྔ་པོ་བསྟན་བཅོས་སྤྱི་དང་མཐུན་པར་འཆད་པ་དང༌། གླེང་གཞི་དང་གཏམ་གྱི་སྦྱོར་བ་ནི་སྔོན་བྱུང་གི་རྣམ་ཐར་དང༌། རྗེས་འཇུག་གི་ཉམས་ལེན་དབྱེ་བས་བཤད་པར་བྱའོ། །</span></p>
			<p id="_idParaDest-524" class="tibetan-sabche1"><span class="tibetan-sabche">གཉིས་པ་བླ་མེད་ཀྱི་བཤད་ཐབས་ལ་གཉིས། སྤྱི་དང༌། ཁྱད་པར་རོ། །དང་པོ་༼སྤྱི་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">བླ་མེད་གླེང་སློང་ལྔ་དང་རིགས་པ་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མཐའ་དྲུག་ཚུལ་བཞི་ཚོགས་དང་སློབ་བཤད་གཉིས། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གང་ཟག་ལྔ་དང་བདེན་གཉིས་རྒྱན་བདུན་གྱིས། །</span></p>
			<p class="tibetan-root-text_tibetan-root-text-last-line"><span class="tibetan-root-text">འཆད་པར་བྱའོ་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། རྣལ་འབྱོར་བླ་ན་མེད་པའི་རྒྱུད་རྣམས་ནི་ཡེ་ཤེས་རྡོ་རྗེ་ཀུན་ལས་བཏུས་པའི་དགོངས་དོན་རྒྱན་བདུན་གྱི་བཤད་ཐབས་ནི་གང་ནས་བྱུང་བའི་ཁུངས་དང་འབྲེལ་བས་ཕ་རྒྱུད་གསང་འདུས་ཁོ་ནའི་འཆད་ཐབས་སུ་མཁས་པ་ཁ་ཅིག་སྦྱོར་ཡང༌། དེ་ཉིད་འཆད་ཐབས་ཙམ་དུ་མ་ཟད་འདི་ནི་རྒྱུད་སྤྱིའི་བཤད་ཐབས་ཀྱི་ཆིངས་ཆེན་པོར་བཞེད་དེ། དེ་དག་སྒྲོན་གསལ་ལས། </span><span class="tibetan-external-citations">གླེང་སློང་བ་ཡི་གྲངས་ནི་ལྔ། །རིགས་པ་རྣམ་པ་བཞི་ཡིན་ལ། །རྒྱས་བཤད་མཐའ་ནི་རྣམ་པ་དྲུག །བཤད་པ་ཡང་ནི་རྣམ་པ་བཞི། །ལྔ་པའི་དབྱེ་བ་རྣམ་པ་གཉིས། །དྲུག་པའི་དབྱེ་བ་ལྔ་དང་ལྡན། །བདུན་པའི་དབྱེ་བ་རྣམ་གཉིས་ཏེ། །རྒྱན་རྣམས་མདོ་རུ་བསྡུས་པའོ།</span><span class="front-title"> །ཞེས་གསུངས་</span><span class="front-title">ཏེ། དེའང་རྒྱན་རྣམས་ལས། རྒྱུད་ཀྱི་དགོས་པ་ཅན་གླེང་སློང་བ་ལ་ལྔ། རྒྱུད་ཀྱི་བསྡུས་དོན་རིགས་པའི་ཚུལ་ལ་བཞི། རྒྱུད་ཀྱི་རྒྱས་བཤད་ཚིག་དོན་གྱི་མཐའ་ལ་དྲུགཚིག་དོན་བཤད་པའི་ཚུལ་ལ་བཞི། བཤད་བྱའི་དབྱེ་བ་ལ་གཉིས། སྣོད་གང་ཟག་གི་དབྱེ་བ་ལ་ལྔ། དགོས་པའི་དབྱེ་བ་བདེན་པ་གཉིས་ལུང་རིགས་ཀྱིས་ངེས་པ་ལ་གཉིས་ཏེ་རྒྱན་ཉེར་བརྒྱད་དུ་དབྱེ་ཞིང་བདུན་དུ་བསྡུ། འདི་དག་གིས་རྒྱུད་གསལ་ཞིང་མཛེས་པས་མཁས་པ་རྣམས་དགའ་བ་བསྐྱེད་པའི་ཕྱིར་རྒྱན་ཞེས་བྱའོ། །</span></p>
			<p id="_idParaDest-525" class="tibetan-sabche1"><span class="tibetan-sabche">དེ་ལ་དང་པོ་ལྔ་ནི།</span></p>
			<p class="tibetan-commentary-non-indent"><span class="front-title">རྒྱུད་ཀྱི་མཚན། གང་གི་དོན་ཆེད། མཛད་པ་པོ། གཞུང་གི་ཚད། དེའི་དགོས་པ་བཅས་པ་སྟེ། རྒྱུད་ཀྱི་མཚན་ནི་བརྗོད་བྱ་ལས་བཏགས་པ། གསང་འདུས། བདེ་དགྱེས། དུས་འཁོར་ལྟ་བུ། རྗོད་བྱེད་ལས་བཏགས་པ་དགོངས་པ་ལུང་སྟོན་ལྟ་བུ། གཞུང་ཚད་ལས་བཏགས་པ་རྒྱུད་འབུམ་པ་ལྟ་བུ་དང༌། གཞན་ཡང་སྟོན་པ་ལས་</span><span class="front-title">བཏགས་པ། ཞུ་བ་པོ་ལས་བཏགས་པ། དཔེ་ལས་བཏགས་པ་སོགས་མང་ངོ༌། །གདུལ་བྱ་གང་འདུལ་བའི་དོན་དུ་མཛད་ཅེ་ན། དབང་རྣོན་གྱི་སྐྱེ་བོ་ཆགས་ཅན་རྣམས་གཙོ་བོར་འདུལ་བའི་དོན་དུ་མཛད་དེ། བདེ་བ་ཆེན་པོའི་འབྲས་བུ་ནི་གཙོ་བོར་ཆགས་ལམ་གྱིས་བགྲོད་དགོས་པའི་ཕྱིར་རོ། །ཆགས་ཅན་ཁོ་ནའི་དོན་ནི་མ་ཡིན་ཏེ། དྲག་ལས་སྟོན་པ་སོགས་ཞེ་སྡང་ཅན་སོགས་ཀྱི་དོན་དུའང་མཛད་པའི་ཕྱིར་རོ། །མཛད་པ་པོ་ཚད་ལྡན་མེད་ན་ཡིད་མི་ཆེས་པས་རྒྱུད་འདིའི་བྱེད་པོ་སུ་ཞེ་ན། གསང་འདུས་འཁོར་ལོས་སྒྱུར་བའི་རྣམ་པ་རྡོ་རྗེ་འཆང་ཆེན་པོ་དང༌། བདེ་མཆོག་རྩ་རྒྱུད་དྲག་བྱེད་ཧེ་རུ་ཀའི་རྣམ་པས་གསུངས་པ་སོགས་རྒྱུད་རང་རང་གི་སྐབས་ཀྱིས་ཤེས་སོ། །རྒྱུད་འདིའི་ཚད་ཇི་ཙམ་ཞེ་ན། གསང་འདུས་ལ་མཚོན་ན་ཆོ་གའི་ཚད་ཉི་ཤུ། ལེའུའི་ཚད་བཅོ་བརྒྱད། རིམ་པར་ཕྱེ་བའི་ཚད་ལྔ་ལ་སོགས་པའོ། །དགོས་པ་</span><span class="front-title">ནི་ཐུན་མོང་གི་དངོས་གྲུབ་དང་དེའི་ཉིང་དགོས་མཆོག་གི་དངོས་གྲུབ་འགྲུབ་པའོ། །</span></p>
			<p id="_idParaDest-526" class="tibetan-sabche1"><span class="tibetan-sabche">གཉིས་པ་རིགས་པ་རྣམ་པ་བཞི་ནི།</span></p>
			<p class="tibetan-commentary-non-indent"><span class="front-title">རྒྱུད། གླེང་གཞི། ངེས་ཚིགརྒྱུ་རྣམས་ཏེ་དེའང་ཆགས་བྲལ་གྱི་ཚུལ་དང༌། ཆགས་ཅན་གྱི་ཚུལ་གཉིས་སུ་ཡོད་པའི་དང་པོ་ཆགས་བྲལ་གྱི་ཚུལ་ལ་སྐྱེས་བུ་དམ་པ་མིའི་སྐྱེ་བར་འཁྲུངས་པ་ནི་རྒྱུད་ཅེས་བྱ་སྟེ། མིའི་རྟེན་ཁོ་ན་ལ་རབ་ཏུ་བྱུང་ནས་ཆགས་དང་འབྲལ་བྱ་ཡིན་པས་སོ། །རྒྱལ་པོ་ལྟ་བུ་བཙུན་མོའི་འཁོར་ནང་ནས་ངེས་པར་འབྱུང་བས་རྟགས་ཆ་ལུགས་སོགས་ཀྱིས་རབ་ཏུ་བྱུང་བ་ནི་གླེང་གཞི་སྟེ་ཆགས་བྲལ་འདོད་ན་རབ་ཏུ་བྱུང་བ་ཁོ་ན་རིགས་པས་སོ། །རབ་ཏུ་བྱུང་བས་ཀྱང་འདུལ་བའི་སྡེ་སྣོད་ལས་བསྟན་པའི་སྡོམ་པ་བསྲུང་བ་ནི་ངེས་ཚིག་སྟེ། ངེས་པར་བསྟེན་པའི་གནས་སུ་རིགས་པས་སོ། །སྡོམ་པ་བསྲུངས་ནས་ཀྱང་འབྲས་བུ་བྱང་ཆུབ་འདོད་པས། </span><span class="tibetan-external-citations">ཚུལ་གནས་ཐོས་དང་བསམ་ལྡན་པས། །</span><span class="tibetan-external-citations">སྒོམ་པ་ལ་ནི་རབ་ཏུ་སྦྱོར།</span><span class="front-title"> །ཞེས་པའི་ཆོས་སྤྱོད་པ་ནི་རྒྱུ་སྟེ་དེ་ཁོ་ན་ཉིད་ཆགས་བྲལ་དུ་རིགས་པས་སོ། །ཆགས་ལམ་གྱི་ཚུལ་ལ་བདག་ཉིད་རང་རིགས་དང་མཐུན་པར་རིགས་ལྔའི་སངས་རྒྱས་སུ་བསྐྱེད་པ་ནི་རྒྱུད་དེ་སྔགས་ཀྱི་རྟེན་དུ་རིགས་པས་སོ། །སླར་ཡང་གསང་ཆེན་རིགས་གཅིག་རྡོ་རྗེ་འཆང་ཁ་སྦྱོར་སོགས་ཀྱི་རྣམ་པར་གྱུར་པ་ནི་གླེང་གཞི་སྟེ། ཆགས་ལམ་གྱི་རྣམ་པ་ལ་ངེས་པ་སྟེར་བས་སོ། །རིགས་ལྔའི་སྡོམ་པ་བཟུང་ནས་ཕྱི་ནང་གསང་བའི་རྡོ་རྗེ་ལ་སོགས་པའི་རིམ་པ་བཟུང་བ་དང༌། ཁྱད་པར་དུ་བླ་མེད་ལ་རྡོ་རྗེ་དང་པདྨ་མཉམ་པར་སྦྱོར་བས་ཚངས་སྤྱོད་ཀྱི་བརྟུལ་ཞུགས་བཟུང་བ་ནི་ངེས་ཚིག་སྟེ་ངེས་པར་གདོན་མི་ཟ་བར་བསྟེན་པའི་གནས་ཡིན་པས་སོ། །སྒེག་པ་དང་དགོད་པ་སོགས་ཀྱི་སྒོ་ནས་འདོད་ཆགས་ལམ་བྱེད་ཀྱི་གསང་ཆོས་ལ་སྤྱོད་པ་ནི་རྒྱུ་སྟེ་བདེ་ཆེན་གྱི་སྐུ་འཐོབ་པར་བྱེད་པས་སོ། །</span></p>
			<p id="_idParaDest-527" class="tibetan-sabche1"><span class="tibetan-sabche">གསུམ་པ་མཐའ་རྣམ་པ་དྲུག་ནི།</span></p>
			<p class="tibetan-commentary-non-indent"><span class="front-title">དྲང་དོན་དང་ངེས་དོན། དགོངས་པ་ཅན་དང་དགོངས་མིན། སྒྲ་ཇི་བཞིན་པ་དང་ཇི་བཞིན་མ་ཡིན་པ་སྟེ། ཚིག་གི་དོན་འདི་ལས་མི་འདའ་བས་མཐའ་ཞེས་བྱ་ལ། དེ་ཡང་ཡང་དག་པའི་སྐལ་བ་དངོས་སུ་མེད་པ་རྣམས་ལ་རྒྱལ་བས་དེ་སྦས་ནས་དེ་ལ་དྲང་བའི་ཕྱིར་གཞན་བསྐྱེད་རིམ་ཡན་ལག་དང་བཅས་པ་སྟོན་པ་ལྟ་བུ་ནི་དྲང་དོན་གྱི་བཤད་པའོ། །ངེས་དོན་ལ་གཉིས་ལས། མཚན་ཉིད་ཡང་དག་བསྐྱེད་རིམ་པ་དང་ཐུན་མོང་བ་ནི། ག་པུར་ནི་ཁུ་བའོ། །ཞེས་སོགས་ཡེ་ཤེས་རྡོ་རྗེ་ལས་གསུངས་པ་ལྟ་བུའོ། །རྣལ་མ་ཡང་དག་པ་ནི། རྒྱུ་རྒྱུད་རང་བཞིན་ལྷན་སྐྱེས་དང་རྫོགས་རིམ་གྱི་ཕྱོགས་ཏེ། དེ་དག་གི་དོན་སྟོན་པ་ནི་ངེས་དོན་ནོ། །མཆོག་འདོད་པ་རྣམས་ལ་དེ་ཁོ་ན་ཉིད་སྟོན་པ་སྟེ་སློབ་དཔོན་མེད་པར་འཇུག་པ་དགག་ཕྱིར། ཁྱོད་ཀྱིས་སྲོག་ཆགས་གསད་པར་བྱ། །ཞེས་པ་ལྟ་བུ་འཇིག་</span><span class="front-title">རྟེན་ཡ་རབས་ཀྱིས་སྨད་པས་དེ་དག་དང་འགལ་བའི་ཚིག་སྦྱོར་གྱིས་གསུངས་པ་ནི་དགོངས་བཤད་དེ། སྲོག་ཆགས་གསོད་པ་ནི་ལས་རླུང་འགོག་པ་ལ་དགོངས་པ་ལྟ་བུ་ཡིན་ལ། འགལ་བའི་ཚིག་ནི་ཤན་པ་སོགས་རྗེས་སུ་གཟུང་ཕྱིར་ཡང་ཡིན་ནོ། །དགོངས་བཤད་ཀྱི་སྣོད་མིན་པའི་དབང་རྟུལ་རྣམས་ལ་བསྐྱེད་རིམ་པའི་ཆོས་ཀྱི་དེ་ཁོ་ན་ཉིད་ཐམས་ཅད་སྟོང་པ་དང་འོད་གསལ་སོགས་གསལ་བར་སྟོན་པ་ནི་དགོངས་མིན་ནོ། །ཕྱིའི་དཀྱིལ་འཁོར་དང་སྦྱིན་སྲེག་སོགས་དང་ལས་ཚོགས་ཀྱི་ཆོ་ག་ཞིབ་མོ་ལ་སྤྱོད་པ་རྒྱུད་སྡེ་འོག་མ་དང་མཐུན་པར་གསུངས་པ་ནི་སྒྲ་ཇི་བཞིན་ནོ། །ཀོ་ཊཱ་ཁྱཱ་བ་ཞེས་པ་སོགས་ཀྱི་སྒྲ་འཇིག་རྟེན་དང་བསྟན་བཅོས་གང་ལའང་མ་གྲགས་ཤིང་དེ་བཞིན་གཤེགས་པ་ཁོ་ནས་སྐབས་དེར་བརྡར་མཛད་པ་ནི་སྒྲ་ཇི་བཞིན་མ་ཡིན་པའོ། །</span></p>
			<p id="_idParaDest-528" class="tibetan-sabche1"><span class="tibetan-sabche">བཞི་པ་ཚུལ་རྣམ་པ་བཞི་ནི།</span></p>
			<p class="tibetan-commentary-non-indent"><span class="front-title">ཚིག་གམ་ཡི་གེའི་དོན། སྤྱིའི་དོན། སྦས་པའི་དོན། མཐར་ཐུག་པའི་དོན་ཏེ། དང་པོ་ནི། རྣམ་དབྱེ་ཚིག་ཕྲད་ལ་སོགས་པའི་སྒོ་ནས་ཡི་གེ་འབྲུ་ནོན་ཙམ་གྱི་བཤད་པའོ། །སྤྱི་དོན་ལ་མདོ་སོགས་དང་བསྐྱེད་རིམ་པའི་སྤྱི་དོན་གཉིས། དང་པོ་མདོ་སོགས་ལ་ཞུགས་པ་དང༌། སྔགས་ལ་ཞུགས་པའི་འགྱོད་པ་བཟློག་པ་གཉིས་ལས། དང་པོ་འདིར། </span><span class="tibetan-external-citations">དཀའ་ཐུབ་སྡོམ་པ་མི་ཟད་པ། །བསྟེན་ཀྱང་འགྲུབ་པར་མི་འགྱུར་གྱི། །འདོད་པའི་ཡོན་ཏན་ཐམས་ཅད་ནི། །བསྟེན་ན་མྱུར་དུ་འགྲུབ་པར་འགྱུར། </span><span class="front-title">།ཞེས་གསུངས་པ་སོགས་རྟོགས་ནས་སྔར་ལམ་དང་འཇུག་པ་བདེ་བས་ཚེ་གཅིག་ལ་འཚང་རྒྱ་བའི་ཆོས་འདི་ལྟ་བུ་ལ་མ་ཞུགས་པར། མདོའམ་བྱ་སྤྱོད་སོགས་ལ་ཞུགས་པ་ནི་མ་ལེགས་སོ་ཞེས་འགྱོད་པ་ན། འཁོར་བ་ལ་ཡིད་འབྱུང་དང་བྱང་ཆུབ་སེམས་ལ་འདོད་པ་བསྐྱེད་པ་སོགས་ཀྱིས་མདོ་ལ་མ་</span><span class="front-title">ཞུགས་པར་འདི་ལ་གཞུག་བྱ་མིན་ཞིང༌། </span><span class="tibetan-external-citations">ཐབས་དང་དག་དང་ལྡན་པ་ལ། །ཉོན་མོངས་བྱང་ཆུབ་ཡན་ལག་འགྱུར། </span><span class="front-title">།ཞེས་སོགས་ཀྱི་དབང་རྣོན་ཐབས་ཤེས་ཁྱད་པར་ཅན་དང་ལྡན་ན་ལམ་དང་འཇུག་པ་བདེ་བས་བྱང་ཆུབ་འཐོབ་པར་མདོ་སོགས་ལས་ཀྱང་བཤད་པས་སྤྱི་དོན་ནོ་ཞེས་པའོ། །གཉིས་པ་སྔགས་ལ་ཞུགས་པའི་འགྱོད་ཟློག་ནི། མདོ་དང་བྱ་སྤྱོད་སོགས་སུ་སྟོན་པས་ཁྲུས་དང་གཙང་སྦྲ་དང་སྨྱུང་གནས་སོགས་གསུངས་ལ། འདིར་ནི་དེ་བཀག་སྟེ་བཤང་གཅི་ཁུ་ཁྲག་སོགས་ཀྱིས་ལྷ་མཆོད་ཅིང་རང་ཡང་བཟའ་བ་ཁྱི་ཕག་ལྟ་བུའི་ཆོས་སོ་ཞེས་འདི་ལ་འགྱོད་པ་ན། དབང་རྟུལ་ལ་སྤྱི་དོན་ནི། འདིར་མུ་སྟེགས་ཀྱི་ལུགས་ལྟར་ཐབས་ཤེས་ཁྱད་པར་ཅན་དང་བྲལ་བའི་ཁྲུས་དང་གཙང་སྦྲ་སོགས་བཀག་གི །སྡིག་སྒྲིབ་འདག་པའི་ཁྲུས་སོགས་ནི་འདིར་ཡང་བཞེད་དེ། དེས་ན་བཤང་གཅི་ཟ་བ་སོགས་ནི་ཡུལ་དབང་རོ་</span><span class="front-title">གཅིག་པའི་དེ་ཁོ་ནའི་རྣལ་འབྱོར་བྱེད་པའོ། །ཞེས་པ་སོགས་སོ། །དབང་རྣོན་ལ་སྤྱི་དོན་ནི། དཀའ་ཐུབ་སོགས་དང་མི་ལྡན་པས་འགྲུབ་པར་ཡང་བྱ་རྒྱུད་དམ་ཚིག་གསུམ་བཀོད་སོགས་ལས་གསུངས་ཤིང༌། གཙང་བ་ལ་ཞེན་ཅིང་མི་གཙང་བ་ལ་སྡང་བ་སོགས་ནི་སྙིང་པོ་མེད་པས་མཉམ་ཉིད་ཀྱི་ཡེ་ཤེས་འཐོབ་པར་མི་འགྱུར་བས་ཞེན་པ་སྤང་བའི་ཕྱིར་རོ་སྙོམས་སུ་སྤྱོད་པ་ནི་མདོ་བྱ་སོགས་ལས་ཀྱང་བཞེད་དོ། །བསྐྱེད་རིམ་པའི་སྤྱི་དོན་ནི། </span><span class="tibetan-external-citations">རིན་ཆེན་ཁ་དོག་སྣ་ལྔ་པ། །སྣ་ཡི་རྩེ་མོར་རྟག་ཏུ་བསྒོམ།</span><span class="front-title"> །ཞེས་པ་ལྟ་བུ་འདོད་ཆགས་ཆོས་སྦས་ཀྱི་སྣོད་མ་ཡིན་པ་ལ་རིགས་ལྔའི་མཚན་མ་ཕྲ་མོ་ཀུན་རྫོབ་ཀྱི་སྣ་རྩེར་སྒོམ་ཞེས་བསྐྱེད་རིམ་ཕྱི་པ་དང་སྤྱི་དོན་དུ་བཤད་པ་ལྟ་བུའོ། །སྦས་པའི་དོན་ལ་རྣལ་འབྱོར་ཕོ་མོ་འཁྲིག་པའི་འདོད་ཆགས་སྤྱོད་པ་གསལ་བར་སྟོན་པ་ནི་ཚོགས་སུ་བརྗོད་པ་ངོ་ཚ་བས་སྦས་པ་ནི་འདོད་</span><span class="front-title">ཆགས་ཆོས་སྦས། སྒྱུ་ལུས་ཀྱི་རིམ་པ་ནི་དྲི་མ་མངོན་གྱུར་སྲབ་མོས་གཡོགས་པའི་སྙིང་པོ་རབ་སྟེ་ཀུན་རྫོབ་བདེན་པ་རྟོགས་པའི་སྦས་པ་དང༌། དེའི་རྒྱུ་སྣང་མཆེད་ཐོབ་གསུམ་གྱི་ཡེ་ཤེས་ནི་དྲི་མ་འབྲིང་གིས་གཡོགས་པའི་སྙིང་པོ་འབྲིང་དང༌། དེའི་རྒྱུ་ངག་དབེན་གསུང་རྡོ་རྗེར་བཏགས་པ་དང༌། ལུས་དབེན་སྐུ་རྡོ་རྗེར་བཏགས་པ་ནི་དྲི་མ་ཆེན་པོའི་སྙིང་པོ་སྟེ་རྣལ་མ་ཆུང་ངུ་ཡིན་པས་སྦས་པ་སྟེ་དེ་བཤད་པའང་སྦས་པའི་བཤད་པའོ། །འོད་གསལ་གྱི་རིམ་པ་ནི་ལམ་མཐར་ཐུག་དང༌། ཟུང་འཇུག་གི་རིམ་པ་ནི་འབྲས་བུའི་མཐར་ཐུག་སྟེ་དེ་བཤད་པ་ནི་མཐར་ཐུག་གི་བཤད་པ་ཡིན་ལ། ཚུལ་བཞི་ག་ཡང་རྡོ་རྗེའི་རིགས་གཅིག་ཉིད་ལ་དབང་པོ་མི་འདྲ་བའི་སྒོ་ནས་བཤད་པ་ཡིན་ནོ། །འདིར་འདུས་པ་སྤྱིར་སྦྱར་བ་སྟེ་གཞན་ལའང་དེས་འགྲེ་དགོས་པས་དེའང་སྤྱི་ཙམ་དུ་ཡི་གེའི་དོན་སྒྲ་དང་བརྡ་དག་ལ་བརྟེན་ནས་ཚིག་གི་འབྲུ་ནོན་</span><span class="front-title">དུ་བཤད་པ། སྤྱིའི་དོན་མདོ་སོགས་དང་ཐུན་མོང་བ། སྦས་པའི་དོན་བླ་མེད་ཀྱི་ཟབ་དོན་ཐུན་མོང་མ་ཡིན་པ། མཐར་ཐུག་དེ་ལས་སློབ་པ་དང་མི་སློབ་པའི་ཟུང་འཇུག་ལ་མཚམས་སྦྱོར་བའི་ཚུལ་ལོ། །མཐའ་དྲུག་ཚུལ་བཞིའི་བཤད་པ་འདི་རྣམས་འཆད་འགྱུར་བསམ་པའི་རིམ་པར་ཕྱེ་བ་ལས་འབྱུང་ཡང་འདིར་ཡང་གོ་བདེ་བའི་སླད་དུ་འདུས་པའི་བཤད་སྲོལ་ལྟར་བྲིས་པའོ། །</span></p>
			<p id="_idParaDest-529" class="tibetan-sabche1"><span class="tibetan-sabche">ལྔ་པ་བཤད་པའི་ཚུལ་གཉིས་ནི།</span></p>
			<p class="tibetan-commentary-non-indent"><span class="front-title">ཚོགས་བཤད་དང་སློབ་བཤད་དེ། དེའང་སྒྲ་ཇི་བཞིན་པ་དང་དགོངས་ཅན་མ་ཡིན་པ་དང་དྲང་དོན་དང་ཡི་གེའི་དོན་དང་སྤྱིའི་དོན་རྣམས་ནི་ཚོགས་པའི་སློབ་མ་ལ་བཤད་པ་སྟེ་སློབ་མ་མིན་ན་རྒྱུད་བཤད་དུ་མི་རུང་བས་སོ། །སྒྲ་ཇི་བཞིན་མིན་པ་དང་ངེས་དོན་རྫོགས་རིམ་སྟོན་པ་དང་དགོངས་བཤད་དང་སྦས་དོན་དང་མཐར་ཐུག་རྣམས་ནི་སློབ་མ་མཆོག་རིན་ཆེན་ལྟ་བུ་ཁོ་ན་</span><span class="front-title">ལ་བཤད་པའོ། །དེས་ན་འདོད་ཆགས་ཆོས་སྦས་མ་གཏོགས་པའི་བསྐྱེད་རིམ་འཁོར་བཅས་ནི་ཚོགས་པ་ལ་བཤད་ཅིང༌། རྫོགས་རིམ་འཁོར་བཅས་ནི་སློབ་མ་ལ་བཤད་པས་རིམ་གཉིས་ལ་བརྟེན་ནས་བཤད་པའོ། །</span></p>
			<p id="_idParaDest-530" class="tibetan-sabche1"><span class="tibetan-sabche">དྲུག་པ་སྣོད་གང་ཟག་ལྔ་ལ་བཤད་པ་ནི།</span></p>
			<p class="tibetan-commentary-non-indent"><span class="front-title">ཨུཏྤལ་དང་པད་དཀར་དང་པདྨ་དང་ཙནྡན་དང་རིན་པོ་ཆེ་ལྟ་བུ་ལྔ་སྟེ། ཇི་ལྟར་ཨུཏྤལ་ཆུ་ནང་དུ་དངོས་པོ་སྣ་ཚོགས་ཀྱི་ནུས་པ་འཇུག་ཅིང་རྩི་བཅུད་འཛིན་ཀྱང༌། ལག་པས་བཏོན་ཏེ་སྣོམ་པ་དང་རྣ་བར་འཇུག་པ་སོགས་ཀྱིས་མྱུར་དུ་རྙིངས་པ་བཞིན། སློབ་དཔོན་གྱི་བཤད་པ་མ་ལུས་པ་ཐོས་ཤིང་ཡིད་ལ་ལན་ཅིག་འཛིན་ནུས་ཀྱང་འདུ་འཛི་སོགས་ཀྱིས་སྐད་རྒིག་གིས་བརྗེད་པར་གྱུར་པ་ནི་ཨུཏྤལ་ཞེས་པའི་གང་ཟག་གོ། །ཇི་ལྟར་པད་དཀར་དེ་ཨུཏྤལ་འདྲ་བ་ལ་ཁྱད་པར་རྙིངས་དཀའ་ཞིང་ཁ་དོག་མཛེས་པས་རྩི་བཅུད་བརྟན་</span><span class="front-title">ཡང་ཕྱིར་སྤྲོ་མི་ནུས་པ་བུམ་ནང་གི་རས་པ་ལ་ཆུས་སྦངས་པ་འདོན་དཀའ་བ་ལྟར། མང་དུ་ཐོས་པ་བཟུང་སྟེ་མ་བརྗེད་ཀྱང་སྤོབས་པ་ཆུང་བས་གཞན་ལ་སྟོན་མི་ནུས་པ་པད་དཀར་ཞེས་པའི་གང་ཟག་གོ། །ཇི་ལྟར་པདྨ་གཞན་ལས་མདངས་བཟང་ཞིང་ཉི་མས་ཁ་བྱེ་བ་ན་དྲི་ཞིམ་ལ་རྩི་བཅུད་འཛིན་ཀྱང་འཛག་པ་སྐྱེན་པས་རྩི་བཅུད་རིང་དུ་མི་གནས་པ་ཡིན་ལ། དེ་བཞིན་དུ་དད་པ་དང་སྙིང་རྗེ་དང་ཤེས་རབ་ལྡན་པས་བློའི་ཁ་བྱེ་སྟེ་གཞན་ལ་སྟོན་ནུས་ཀྱང་རྒྱུད་མི་བརྟན་པས་ཡོན་ཏན་རིང་དུ་མི་གནས་པ་ནི་པདྨ་ཞེས་པའི་གང་ཟག་གོ། །ཇི་ལྟར་ཙནྡན་དངོས་པོ་སྣ་ཚོགས་ནས་ནུས་པ་མི་འཇུག་ཅིང་མཉེན་ལྕུག་བྲལ་ལ་རྩ་བ་རྒྱ་ཆེར་ཟུག་པ་མེད་པ་དང་ཡལ་འདབ་མང་ལ་སྦྲུལ་གདུག་གིས་དཀྲིས་པས་གཞན་རྗེས་སུ་འཛིན་མི་ནུས་པ་ལྟར། ཐོས་པ་ཉུང་ཞིང་རིགས་སོགས་ཀྱི་ང་རྒྱལ་ཆེ་ལ་ལུང་རིགས་ཀྱི་རྩ་བ་མེད་ཀྱང་མང་དུ་སྨྲ་བས་</span><span class="front-title">གདུལ་བྱ་རྗེས་སུ་འཛིན་མི་ནུས་པ་ནི་ཙནྡན་ཞེས་པའི་གང་ཟག་གོ། །ཇི་ལྟར་རིན་པོ་ཆེ་སྐྱོན་མེད་ཅིང་ཡོན་ཏན་ལྡན་ལ་རང་བཞིན་བཟང་པོ་མི་འགྱུར་བར་དགོས་འདོད་འབྱུང་བ་བཞིན། ཚུལ་ཁྲིམས་ཀྱིས་དག་ཅིང་མདོ་རྒྱུད་མང་པོ་ལ་མཁས་པ། དགེ་བ་ལ་སྒྲིན་ཞིང་བརྩོན་ལ་ཤེས་རབ་ཆེ་ཞིང་རྒྱུད་དག་པ་ཆབས་ཅིག་པས་ཐོས་ནས་གཞན་ལ་ལེགས་པར་སྟོན་པ་ནི་རིན་པོ་ཆེ་ཞེས་པའི་གང་ཟག་གོ། །དེ་ལ་རིན་པོ་ཆེ་རབ། གཞན་གསུམ་འབྲིང༌། ཙནྡན་ཐ་མ་སྟེ། དེའང་སྔགས་ཀྱི་སྐལ་བ་དང་ལྡན་པས་ཙནྡན་ཞེས་རིགས་བཟང་བ་ནས་སྨོས་སོ། །དེ་ལ་གང་ཟག་དང་པོ་བཞི་ནི་ཚོགས་བཤད་དང་རྫོགས་རིམ་གྱི་སྐལ་ལྡན། རིན་པོ་ཆེ་ལྟ་བུ་ནི་སློབ་བཤད་ཀྱི་སྣོད་དེ། འདིས་སྔ་མ་རྣམས་བསྐྱེད་རིམ་གྱི་སྐལ་ལྡན་དུ་འཕངས་སོ། །</span></p>
			<p id="_idParaDest-531" class="tibetan-sabche1"><span class="tibetan-sabche">བདུན་པ་བདེན་པ་གཉིས་བཤད་པ་ནི།</span></p>
			<p class="tibetan-commentary-non-indent"><span class="front-title">བདེན་པ་གཉིས་སམ་རིམ་པ་གཉིས་</span><span class="front-title">སུ་ལུང་རིགས་ཀྱིས་རྣམ་པར་ངེས་ནས་ཐེ་ཚོམ་སོགས་མེད་པ་ནི་རྒྱན་དྲུག་གིས་རྒྱུད་བཤད་པའི་དགོས་པ་ཡིན་ལ། དེ་ལས་ཀྱང་རྫོགས་པའི་རིམ་པའི་སྒྲུབ་པ་སྙིང་པོར་བྱེད་པ་ནི་དགོས་པ་མཆོག་གོ། །དེ་ལྟར་ན་བླ་མེད་ཀྱི་རྒྱུད་ཐམས་ཅད་ནི་རྒྱན་བདུན་གྱི་སྒོ་ནས་བཤད་པར་བྱའོ། །</span></p>
			<p id="_idParaDest-532" class="tibetan-sabche1"><span class="tibetan-sabche">གཉིས་པ་༼ཁྱད་པར་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">་་་་་་ཁྱད་པར་འཁོར་ལོ་སྡོམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གདམས་ངག་དྲུག་དང་ཁ་སྦྱོར་གསུམ་གྱིས་སྟོན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དག་པ་གསུམ་གྱིས་དགྱེས་པ་རྡོ་རྗེ་སྟེ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དབྱིབས་སྔགས་ཆོས་ཀྱིས་མ་ཧཱ་མཱ་ཡཱའོ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གདན་བཞི་དེ་ཉིད་ཁ་སྦྱོར་གསང་བ་བདུན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཁ་ཅིག་གནས་པ་དང་ནི་དེ་ཉིད་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དུས་ཀྱི་འཁོར་ལོ་ཕྱི་ནང་གཞན་གསུམ་སྦྱར། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཀུན་ཀྱང་རྟོན་པ་བཞི་ལ་བརྟེན་ནས་སོ། །</span></p>
			<p class="tibetan-commentary-non-indent"><span class="front-title">ཁྱད་པར་རྣལ་འབྱོར་མའི་རྒྱུད་ལས་འཆད་ཚུལ་དམིགས་བསལ་དུ་གསུངས་པ་ནི། འཁོར་ལོ་སྡོམ་པ་བཤད་ཐབས་བདེ་མཆོག་ར་ལིའི་ནང་གི་ནམ་མཁའ་དང་མཉམ་པའི་རྒྱུད་ལས། </span><span class="tibetan-external-citations">ཡི་གེ་དང་ནི་ཡན་ལག་དང༌། །བསྡུས་པའི་དོན་དང་སྤྱི་ཡི་དོན། །སྦས་དང་དེ་བཞིན་མཐར་ཐུག་པར། །རྒྱུད་རྣམས་ངེས་པར་ཁོ་ན་ཡིན།</span><span class="front-title"> །ཞེས་གསུངས་པ་ལྟར་གདམས་ངག་དྲུག་གི་སྒོ་ནས་འཆད་ལ། དེའང་སྤྱི་སྦས་མཐར་ཐུག་</span><span class="front-title">གསུམ་ནི་བརྗོད་བྱའི་དོན་བཤད་བྱའི་མན་ངག་གསུམ་དང༌། ཡན་ལག་ཡི་གེ་བསྡུས་པ་གསུམ་ནི་དེ་རྗོད་བྱེད་ཀྱི་སྒྲ་འཆད་ལུགས་ཀྱི་མན་ངག་གསུམ་ཡིན་ལ། དེ་དག་ཀྱང་གཞུང་གི་ཚིག་དོན་ལ་སོ་སོར་སྦྱར་བ་དང༌། ཚིག་རེ་ལ་ཐམས་ཅད་སྦྱར་ཏེ་འཆད་པ་ཇི་ལྟར་རིགས་པར་བྱ་བའོ། །སློབ་དཔོན་ཁ་ཅིག་གིས། </span><span class="tibetan-external-citations">ཕྱི་དང་གསང་བ་དེ་བཞིན་ནང༌། །དེ་བཞིན་ཉིད་དོན་རྣམ་པ་བཞི། །དཀྱིལ་འཁོར་ལས་ཀྱི་ཕྱག་རྒྱ་དང༌། །ལུས་དང་རང་བཞིན་མེད་རྣམས་སོ།</span><span class="front-title"> །ཞེས་གསུངས་པ་དེའང་བཤད་ཚུལ་འདི་དང་མཐུན་པར་ཤེས་པར་བྱའོ། །པཎ་ཆེན་ནཱ་རོ་ཏཱ་པའི་མན་ངག་ལས་བདེ་མཆོག་རྩ་རྒྱུད་ཁ་སྦྱོར་གསུམ་གྱིས་འཆད་པར་གསུངས་པ་དང༌། བདེ་མཆོག་ཉུང་ངུ་ལས་ལམ་གྱི་གསང་བ་དང་འབྲས་བུའི་གསང་བ་དང་དེ་རྫོགས་པར་བྱེད་པའི་ཡན་ལག་ཅེས་བྱ་བས་འཆད་པར་བཤད་དོ། །དག་པ་གསུམ་གྱི་སྒོ་ནས་དགྱེས་པ་རྡོ་</span><span class="front-title">རྗེའི་རྒྱུད་བཤད་པར་བྱ་སྟེ། བརྟག་གཉིས་ལས། </span><span class="tibetan-external-citations">ངེས་པར་དངོས་པོ་ཐམས་ཅད་ཀྱི། །དག་པ་དེ་བཞིན་ཉིད་དུ་བརྗོད། །ཕྱི་ནས་རེ་རེའི་དབྱེ་བ་ཡིས། །ལྷ་རྣམས་ཀྱི་ནི་བརྗོད་པར་བྱ། །རང་རིག་བདག་ཉིད་དག་པ་ཉིད། །དག་པ་གཞན་གྱིས་རྣམ་གྲོལ་མིན། </span><span class="front-title">།ཅེས་གསུངས་ཤིང༌། དེའི་དག་པའང་རྒྱུད་གསུམ་དང་སྦྱར་ཏེ་བཤད་ན། རྒྱུའི་རྒྱུད་ལ་ཆོས་ཐམས་ཅད་ཀྱི་དེ་བཞིན་ཉིད་གཟོད་མ་ནས་ཞི་བ་ནི་དེ་བཞིན་ཉིད་ཀྱི་དག་པ། ལུས་ཞལ་ཕྱག་གི་རྣམ་པར་སྣང་བ་ནི་ལྷ་སོ་སོའི་དག་པ། བདེ་བ་མྱོང་བ་གཞན་གྱིས་མི་མྱོང་བ་ནི་རང་རིག་པའི་དག་པའོ། །ཐབས་རྒྱུད་ལ་ཐོས་བསམ་གྱིས་སྒྲོ་འདོགས་བཅད་པའི་ལྟ་བ་དེ་བཞིན་ཉིད་ཀྱི་དག་པ། ལམ་བསྐྱེད་རིམ་ལྷ་སོ་སོའི་དག་པ། རྫོགས་རིམ་རང་རིག་པའི་དག་པའོ། །འབྲས་རྒྱུད་ལ་ངོ་བོ་ཉིད་སྐུ་དེ་བཞིན་ཉིད་ཀྱི་དག་པ། གཟུགས་སྐུ་གཉིས་ལྷ་སོ་སོའི་དག་པ། ལྷན་ཅིག་སྐྱེས་པའི་སྐུ་རང་རིག་པའི་དག་པ་སྟེ་རྒྱུད་གསུམ་རེ་རེ་ཡང་དག་པ་གསུམ་དུ་སྦྱར་ནས་འཆད་</span><span class="front-title">པའོ། །དབྱིབས་སྔགས་ཆོས་གསུམ་གྱིས་མ་ཧཱ་མཱ་ཡཱ་འཆད་པར་བཤད་དེ། </span><span class="tibetan-external-citations">སྔགས་དང་དབྱིབས་དང་ཆོས་བདག་ཉིད། །སྦྱོར་བ་རྣམ་པ་གསུམ་གྱིས་ནི། །སྲིད་པའི་ཉེས་པས་མི་གོས་ཤིང༌། །རྒྱུད་ཀྱི་དོན་ལ་འཇུག་པར་བྱ།</span><span class="front-title"> །ཞེས་གསུངས་པ་ལྟར་ཏེ། དེའང་ལུས་ལ་བུམ་དབང་བསྐུར་ནས་ལུས་ཉིད་སྤྲུ ལ་པའི་སྐུར་སྟོན་པར་བྱེད་པ་བསྐྱེད་པའི་རིམ་པ་དབྱིབས་ཀྱི་བདག་ཉིད། ངག་ལ་གསང་དབང་བསྐུར་ནས་ངག་ཉིད་ལོངས་སྐུར་སྟོན་པ་གཏུམ་མོ་སྔགས་ཀྱི་བདག་ཉིད། སེམས་ལ་ཤེར་དབང་བསྐུར་ནས་སེམས་ཉིད་ཆོས་སྐུར་སྟོན་པ་དབང་གསུམ་པ་ཆོས་ཀྱི་བདག་ཉིད། ལུས་ངག་ཡིད་རླུང་དང་བཅས་པ་ལ་དབང་བཞི་པ་བསྐུར་ནས་རླུང་ཉིད་ངོ་བོ་ཉིད་སྐུར་སྟོན་པ་མཐར་ཐུག་ཆོས་ཀྱི་བདག་ཉིད་དོ། །དེ་ལྟར་དབང་ཆོས་དང་མཐར་ཐུག་ཆོས་གཉིས་ཀ་ཆོས་སུ་སྡུད་པས་ན་བདག་ཉིད་ཅན་གསུམ་མོ། །</span></p>
			<p class="tibetan-regular-indented"><span class="front-title">རྡོ་རྗེ་གདན་བཞིའི་རྒྱུད་ནི། བདག་གི་གདན། གཞན་གྱི་གདན། སྦྱོར་བའི་གདན། གསང་བའི་གདན་བཞི་སྟེ་བཞི་པོ་དེ་ཉིད་ཀྱིས་དབུ་ཞབས་སྤྱི་དང༌། ལེའུ་རེ་རེ་ཞིང་ཡང་བཅིངས་ནས་བཤད་པར་གསུངས་ཤིང༌། དེའང་རྒྱུད་གསུམ་དང་སྦྱར་ན་རྒྱུ་རྒྱུད་ལ། ཕྱི་སྣོད་འཇིག་རྟེན་ཐམས་ཅད་རང་གི་སེམས་སྣང་དུ་སྟོན་པ་བདགཕྱི་དོན་དང་འཛིན་པས་སྟོང་པ་གཞན། སྣང་སྟོང་གཉིས་སུ་མེད་པས་སྦྱོར་བ། ཟུང་འཇུག་གི་ངོ་བོ་བདེ་བ་ཆེན་པོའི་རང་བཞིན་གནས་པ་གསང་བའི་གདན་ནོ། །ནང་བཅུད་ལ་འཆི་བ་ཆོས་སྐུ་སྟོང་ཆེན་སྟོང་པ་ཤིན་ཏུ་སྟོང་པ་ཐམས་ཅད་སྟོང་པ་བཞི། བར་སྲིད་ལོངས་སྐུ་རྣམ་ཤེས་འཕོ་བ་ཡིད་གཟུགས་ཐོགས་མེད་ཉིང་མཚམས་སྦྱོར་བ་བཞི། སྐྱེ་བ་སྤྲུལ་སྐུར་དཀར་དམར་རྣམ་ཤེས་ལུས་སུ་གྲུབ་པ་བཞི་པོ་རིམ་པར་བདག་གཞན་སྦྱོར་གསང་གི་གདན་བཞིར་གནས་པ་དང༌། ལམ་རྒྱུད་ལ། སྨིན་བྱེད་</span><span class="front-title">དབང་གི་སློབ་དཔོན་མཚན་ལྡན་ནི་བདག སློབ་མ་མཚན་ལྡན་ནི་གཞན། དབང་བསྐུར་བ་སྦྱོར་བ། དབང་དོན་རྒྱུད་ལ་སྐྱེས་པ་གསང་བའི་གདན་ཏེ་ཞིབ་པར་དབང་བཞི་རེ་རེ་བཞིན་ཡང་སྦྱོར་དགོས་པ་དང༌། གྲོལ་བྱེད་ལ་ཕྱི་བསྐྱེད་རིམ་གཞན་གྱི་གདན། ནང་རང་ལུས་ཐབས་ལྡན་བདག་གི་གདན། གསང་བ་ལས་ཀྱི་ཕྱག་རྒྱ་སྦྱོར་བའི་གདན། དེ་ཁོ་ན་ཉིད་ཕྱག་རྒྱ་ཆེན་པོ་བསམ་གྱིས་མི་ཁྱབ་པའི་ཡེ་ཤེས་གསང་བའི་གདན་ཏེ་དེ་རེ་རེ་ལའང་བཞི་བཞིར་སྦྱོར་བ་དང༌། འབྲས་རྒྱུད་ལ་ཆོས་སྐུ་རང་དོན་རྫོགས་པ་བདགསྤྲུལ་སྐུ་གདུལ་བྱ་འདུལ་བ་གཞན། ལོངས་སྐུ་ངེས་པ་ལྔ་དང་ལྡན་པ་སྦྱོར་བ། བདེ་བ་ཆེན་པོ་ངོ་བོ་ཐ་མི་དད་པ་གསང་བའི་གདན་གྱི་རང་བཞིན་དང་སྦྱར་ནས་བཤད་དོ། །དཔལ་ཁ་སྦྱོར་གྱི་རྒྱུད་ཕྱི་མ་ལས། མི་གསལ་བ་སོགས་</span><span class="front-title">གསང་བ་བདུན་གྱིས་འཆད་པར་གསུངས་ཏེ། དེའང་རྟོགས་བྱའི་དོན་རྒྱུའི་རྒྱུད་ནི་མི་གསལ་བའོ། །དབང་བཅུ་གཅིག་ནི་དེ་ཁོ་ན་ཉིད་མདོར་བསྟན་པའོ། །བསྐྱེད་པའི་རིམ་པ་ནི་ས་བོན་ལྔ་པའོ། །དེ་ཁོ་ན་ཉིད་ཀྱི་དོན་རྟོགས་པའི་ལྟ་བ་ནི་དམ་པའི་དངོས་པོ་སྦས་པའོ། །དཀྱིལ་འཁོར་འཁོར་ལོའི་ཐབས་དབང་གསུམ་པ་དང་འབྲེལ་བའི་ལམ་ནི་གསང་བའི་པདྨའོ། །བདག་བྱིན་གྱིས་བརླབས་པའི་རིམ་པ་ནི་ལྟེ་བའི་དགའ་བའོ། །དམ་ཚིག་དང་སྡོམ་པ་ལ་སོགས་པའི་ལམ་གྱི་ཡན་ལག་ཐམས་ཅད་ནི་ཐམས་ཅད་དུ་འགྲོ་བ་བསྡུས་པའོ། །རྒྱུད་ཁ་ཅིག་ནི་གོང་བུ་ཆུ་སོགས་གནས་པ་བཞིས་འཆད་པར་གསུངས་ཏེ། དཔལ་ནམ་མཁའ་དང་མཉམ་པའི་རྒྱུད་ལས། </span><span class="tibetan-external-citations">གོང་བུ་ཆུ་དང་གཟུགས་སུ་བཅས། །དེ་བཞིན་གཟུགས་ལས་འདས་པ་སྟེ། །གནས་པ་རྣམ་པ་བཞི་རུ་ནི། །རྒྱུད་རྣམས་ངེས་པ་ཁོ་ན་ཡིན།</span><span class="front-title"> །ཅེས་གསུངས་ཏེ། འདིའི་གནས་པ་བཞིའང་རྒྱུད་གསུམ་དང་སྦྱར་ནས་ཤེས་པར་བྱ་སྟེ། རྒྱུ་རྒྱུད་ཀྱི་གནས་པ་</span><span class="front-title">བཞི་ནི་མངལ་སྐྱེས་ཀྱི་སེམས་ཅན་གྱི་དབང་དུ་བྱས་ནས་དང་པོ་ཕ་མ་གཉིས་འཁྲིག་བདེ་ལ་ལོངས་སྤྱོད་པའི་ཚེ་བར་སྲིད་ཀྱང་བདེ་བ་དེ་ལ་ཆགས་པས་མངལ་དུ་འཇུག་པའི་ཕྱིར་བདེ་བ་ལ་ལོངས་སྤྱོད་པའི་ལོངས་སྐུ་སྟེ་གོང་བུར་གནས་པ། ཁུ་ཁྲག་ནང་དུ་རྣམ་ཤེས་བརྒྱལ་ནས་མེར་མེར་པོ་ལ་སོགས་པ་ཆུ་རུ་གནས་པ། དབང་པོ་རྫོགས་ཏེ་ལུས་གནས་པའི་གནས་སྐབས་ནི་གཟུགས་སུ་གནས་པ། ཤི་བའི་གནས་སྐབས་ནི་གཟུགས་ལས་འདས་པར་གནས་པའོ། །ཐབས་རྒྱུད་ལ་དབང་གི་བཞི་ནི། བུམ་དབང་གི་རྫས་ཅོད་པན་སོགས་ཕལ་ཆེར་གོང་བུ། གསང་དབང་གི་རྫས་བྱང་སེམས་ཆུ། ཤེར་དབང་གི་རྫས་ལྷ་ཡབ་ཡུམ་སྙོམས་པར་འཇུག་པ་གཟུགས། བཞི་པའི་རྫས་བདེ་ཆེན་རྟོག་མེད་གཟུགས་ལས་འདས་པའོ། །དེ་རེ་རེ་ལའང་ཆུ་དབང་གི་སྐབས་སུ་ཧཱུྃ་ལས་རྡོ་རྗེར་གྱུར་པ་གོང་བུ། དེ་ཞུ་བ་ཆུ། དེ་ལས་ལྷ་ཞལ་ཕྱག་ཅན་དུ་</span><span class="front-title">བསྐྱེད་པ་གཟུགས། དེ་ཐིམ་ནས་རྒྱུད་བྱིན་གྱིས་བརླབས་པ་གཟུགས་ལས་འདས་པ་སྟེ་དབང་གཞན་ཐམས་ཅད་ལ་དེས་རིགས་འགྲེའོ། །ལམ་ལ་སྦྱར་ན་བསྐྱེད་རིམ་གྱི་ཚེ་ས་བོན་ལས་བྱུང་བའི་ཕྱག་མཚན་གོང་བུ། དེ་ལས་བྱུང་བའི་རྒྱུ་རྡོ་རྗེ་འཆང་ཞུ་བ་ཆུ། དེ་ལས་འབྲས་བུ་རྡོ་རྗེ་འཆང་བཞེངས་པ་གཟུགས། དེ་ཉིད་མཐར་རྩ་བའི་འོད་གསལ་དུ་བསྡུ་བ་གཟུགས་ལས་འདས་པའོ། །རྫོགས་རིམ་གྱི་ཚེ་བཞི་ནི་དབང་གོང་མ་གསུམ་གྱི་རིགས་པས་ཤེས་སོ། །འབྲས་རྒྱུད་ཀྱི་བཞི་ལ་ལོངས་སྐུ་ནི་གོང་བུར་གནས་པ་སྟེ་བདེ་བ་ལ་ལོངས་སྤྱོད་པས་སོ། །ཆོས་སྐུ་ནི་ཆུར་གནས་པ་སྟེ་ཆུ་ལ་ཆུ་བཞག་ལྟར་རོ་གཅིག་པའམ་ཆུའི་ཐིག་ལེ་ལྟར་རྣམ་རྟོག་གི་ཟུར་མེད་པས་སོ། །སྤྲུལ་པའི་སྐུ་ནི་གཟུགས་སུ་གནས་པ་སྟེ་ཞལ་ཕྱག་གི་རྣམ་པ་ཅན་ཡིན་པས་སོ། །ངོ་བོ་ཉིད་སྐུ་ནི་གཟུགས་ལས་འདས་པར་གནས་པ་སྟེ་ཐམས་ཅད་དེར་ཐིམ་པས་སོ། །</span><span class="front-title">གཞན་ཡང་བརྟག་གཉིས་ལས་རྒྱུད་ཐམས་ཅད་རིམ་པ་གཉིས་སུ་བསྡུས་པ་དང༌། རིགས་ཀྱི་འཇིག་རྟེན་མགོན་པོའི་རྒྱུད་དེ་ཉིད་བཞིས་འཆད་པ་སོགས་བཤད་ཐབས་ཀྱི་རྣམ་གྲངས་མང་དུ་འབྱུང་ངོ༌། །</span></p>
			<p class="tibetan-regular-indented"><span class="front-title">རྒྱུད་སྡེ་ཐམས་ཅད་ཀྱི་རྒྱལ་པོ་དཔལ་དུས་ཀྱི་འཁོར་ལོའི་འཆད་ཚུལ་ནི། འགྲེལ་ཆེན་ལས། </span><span class="tibetan-external-citations">འཇིག་རྟེན་དང་འཇིག་རྟེན་ལས་འདས་པའི་བདེན་པ་ལ་བརྟེན་ནས། རྫོགས་པའི་བྱང་ཆུབ་རྣམ་པ་བཞི་དང༌། རྡོ་རྗེ་རྣམ་པ་བཞིས་ཡོངས་སུ་དག་པ། སྐུ་བཞི་དང༌། རིགས་དྲུག་དང༌། བདེན་པ་བཅུ་གཉིས་དང༌། དེ་ཁོ་ན་ཉིད་བཅུ་དྲུག་དང༌། སྟོང་པ་བཅུ་དྲུག་དང༌། སྙིང་རྗེ་བཅུ་དྲུག་གི་བདག་ཉིད་ཀྱི་བརྗོད་པར་བྱ་བ་དང༌། རྗོད་པར་བྱེད་པ་དང༌། དབང་བསྐུར་བ་འཇིག་རྟེན་པའི་བཅུ་དང༌། འཇིག་རྟེན་ལས་འདས་པའི་བཅུ་གཅིག་པ་རབ་ཏུ་གསལ་བར་བྱེད་པ། ལས་ཀྱི་</span><span class="tibetan-external-citations">ཕྱག་རྒྱ་དང༌། ཡེ་ཤེས་ཀྱི་ཕྱག་རྒྱ་དང༌། ཕྱག་རྒྱ་ཆེན་པོ་དང༌། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་རབ་ཏུ་གསལ་བར་བྱེད་པ། འཇིག་རྟེན་གྱི་ཁམས་དང༌། ནང་དང༌། མངོན་པར་དབང་བསྐུར་བ་དང༌། སྒྲུབ་ཐབས་དང༌། ཡེ་ཤེས་ཏེ་ལེའུ་ལྔའི་བདག་ཉིད་དམ་བརྟག་པ་ལྔའི་བདག་ཉིད་ནི།</span><span class="front-title"> ཞེས་གསུངས་པ་ལྟར་བདེན་པ་གཉིས་ལ་བརྟེན་པའི་ལམ་རིམ་གཉིས་དང་བྱང་ཆུབ་བཞི་ལ་སོགས་པའི་ཆོས་ཕྱི་ནང་གཞན་གསུམ་ལ་སྦྱར་ཞིང་འཆད་པ་སྟེ། </span><span class="tibetan-external-citations">ཇི་ལྟར་ཕྱི་རོལ་དེ་བཞིན་ནང༌། །ནང་དེ་བཞིན་དུ་དེ་བཞིན་གཞན།</span><span class="front-title"> །ཞེས་བཤད་པ་ལྟར་རོ། །དེའང་རྒྱུད་ཀྱི་སྒྲ་ཇི་བཞིན་པ་རྣམས་མ་གཏོགས་རྡོ་རྗེའི་ཚིག་རེ་རེ་ལའང་རྒྱས་པར་ཕྱི་ནང་གཞན་གསུམ་གསུམ་དང༌། བསྡུས་ན་དྲང་དོན་དང་ངེས་དོན་གྱི་བཤད་པ་གཉིས་གཉིས་སེམས་འགྲེལ་རྣམས་ལས་འབྱུང་བ་ལྟར་རོ། །མདོར་ན་རྒྱུད་གཅིག་འཆད་པ་ལའང་</span><span class="front-title">རྒྱུད་དུ་མའི་དོན་ལ་མཁས་པར་བྱས་ལ། རྒྱུད་སོ་སོའི་བཤད་ཐབས་ཀྱི་ཡན་ལག་དང༌། བླ་མའི་མན་ངག་དང་ལྡན་པས་གདུལ་བྱའི་བློ་དང་འཚམས་པར་སྙིང་པོའི་དོན་ངོས་བཟུང་ཞིང་རྟོན་པ་བཞི་ལ་བརྟེན་ནས་བཤད་དགོས་ཏེ། རྒྱས་པ་རྒྱུད་སོ་སོ་འཆད་པའི་སྐབས་སུ་བླ་མའི་མན་ངག་ལས་རྟོགས་པར་བྱའོ། །དེ་ལྟར་ཡང༌། རྡོ་རྗེ་སྙིང་འགྲེལ་ལས། </span><span class="tibetan-external-citations">ཀྱེ་ཡི་རྡོ་རྗེ་ཡིས་ནི་བདེ་མཆོག་འཁོར་ལོ་དང་ནི་གདན་བཞི་ཤེས་པར་བྱ། ཀྱེ་རྡོ་རྗེ་དང་བདེ་མཆོག་འཁོར་ལོ་ཉུང་ངུ་འདི་ནི་གདན་བཞིས་ཤེས་པར་བྱ། མཆོག་གི་དང་པོའི་སངས་རྒྱས་ཚིག་དང་བདེ་མཆོག་ཆེན་པོས་ངེས་དོན་ཤེས་པར་བྱ། དེ་ལ་སོགས་པའི་རྒྱུད་རྣམས་ནི། །རྒྱུད་གཞན་རྣམས་ཀྱིས་རྟག་ཏུ་ནི། །བསྟན་དང་རྒྱས་བཤད་ཀྱིས་ཤེས་བྱ། །འགྲེལ་པས་ལམ་དོད་རྣམས་ཀྱིས་སོ།</span><span class="front-title"> །ཞེས་གསུངས་པ་ལྟར་རོ། །</span></p>
			<p id="_idParaDest-533" class="tibetan-sabche1"><span class="tibetan-sabche">གསུམ་པ་ཁྱད་པར་མན་ངག་ལུགས་ཀྱི་བཤད་ཐབས་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མན་ངག་ལུགས་ཀྱིས་རྒྱུད་གསུམ་སྒོ་ནས་འཆད། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སྲུང་འཁོར་གཏོར་མ་ཡོན་འབུལ་སྔོན་བྱུང་བསྒོམ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སློབ་མས་སྒོ་གསུམ་ཉེས་པ་བཅུ་གཅིག་སྤང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">མི་གཡེང་སྨྲ་བའི་རྒྱན་ལྡན་འཆད་ཉན་ལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྡོ་རྗེ་འཛིན་རྣམས་ལྷག་པར་གཟིགས་ཞེས་གསུངས། །</span></p>
			<p class="tibetan-commentary-non-indent"><span class="front-title">ད་ལྟ་བདེ་དགྱེས་སོགས་རྒྱུད་འཆད་པ་རྣམས་ལ་ཡོངས་སུ་གྲགས་ཤིང་ཁྱད་པར་གསང་འདུས་ཀྱི་རྒྱུད་ཕྱི་མའི་དོན་པཎ་ཆེན་ནཱ་རོ་ཏཱ་པའི་རྗེས་འབྲང་མན་ངག་འཛིན་པ་རྣམས་ཀྱི་ལུགས་ཀྱིས་རྒྱུད་ཐམས་ཅད་ཀྱང་རྒྱུད་གསུམ་གྱི་སྒོ་ནས་འཆད་དེ། དེའང་རྒྱུའི་རྒྱུད་ནི་སེམས་ཅན་ཐམས་ཅད་ལ་ཆོས་ཉིད་རང་བཞིན་གྱིས་རྣམ་པར་དག་པ་མྱ་ངན་ལས་འདས་པ་ཇི་ལྟར་ཡིན་པའི་ཚུལ་དང༌། དེའི་ཆོས་ཅན་རྒྱས་པར་ཕྱེ་ན་ཕུང་ཁམས་སྐྱེ་མཆེད་ཀྱིས་བསྡུས་པའི་ཆོས་སུམ་ཅུ་རྩ་དྲུག་གམ། མདོར་ན་</span><span class="front-title">ལུས་ངག་ཡིད་གསུམ་ཇི་ལྟར་གནས་པའི་ཚུལ་བསྟན་པ་རྣམས་སོ། །ཐབས་ཀྱི་རྒྱུད་ནི་སྨིན་བྱེད་ཀྱི་ལམ་དབང་བསྐུར་བ་དང༌། གྲོལ་བྱེད་ཀྱི་ལམ་རིམ་གཉིས་འཁོར་དང་བཅས་པ་ཇི་ལྟར་ཉམས་སུ་ལེན་པའི་ཚུལ་དང༌། འབྲས་བུའི་རྒྱུད་ནི་རྒྱུ་ལ་ཇི་ལྟར་གནས་པ་དབང་གིས་སྨིན་པར་བྱས་ནས་རིམ་གཉིས་བསྒོམས་པས་རྟོགས་པའི་ཏིང་ངེ་འཛིན་སྐྱེས་ནས་གྲུབ་པའི་ས་ཐོབ་སྟེ་སངས་རྒྱས་ཀྱི་སྐུ་དང་ཡེ་ཤེས་མངོན་དུ་གྱུར་པ་གང་ཡིན་པའོ། །དེ་ལྟར་རྒྱུད་ཉན་པ་ཐམས་ཅད་ཐོག་མར་དབང་བསྐུར་ཚུལ་བཞིན་དུ་ནོས་པ་ལ་སྡོམ་པ་བཟུང༌། བཤད་པའི་ཚེ་ཐོག་མར་སྲུང་བའི་འཁོར་ལོ་བསྒོམ་ཞིང་མཁའ་འགྲོ་སོགས་ལ་གཏོར་མ་སྦྱིན། སྣོད་བཅུད་དཀྱིལ་འཁོར་གྱི་འཁོར་ལོར་བལྟ་ཞིང་སློབ་དཔོན་ལ་གསེར་ལ་སོགས་པའི་ཡོན་དབུལ། སྔོན་བྱུང་གླེང་གཞི་དང་མཐུན་པར་སློབ་དཔོན་དཀྱིལ་འཁོར་གྱི་བདག་པོ། སློབ་མ་</span><span class="front-title">རྒྱུད་ཞུ་བ་པོར་མོས་པ་སོགས་ཀྱི་ཏིང་ངེ་འཛིན་གཉིས་ཀས་གསལ་གདབ། སྒོ་གསུམ་གྱི་སྐྱོན་ནམ་ཉེས་པ་བཅུ་གཅིག་སྤངས་ཏེ། དེའང༌། ཉལ་བ་ལ་སོགས་པ་ལུས་ཀྱི་གནས་ངན་ལེན་དང༌། རྩེད་མོ་དང༌། ཀྱལ་ཀ་དང༌། ཞེ་སྡང་བའི་བརྒལ་ལན་དང༌། ཅ་ཅོ་དང༌། ཧ་ཅང་རྟོག་གེ་ལ་དགའ་བས་གཏན་ཚིགས་དང་ཐལ་འགྱུར་གྱི་རྣམ་གཞག་ཐལ་བ་དང༌། མན་ངག་མེད་པ་དང༌། རྫུན་གྱི་མན་ངག་དང༌། མ་སྨིན་པའི་སྐྱེ་བོས་ཐོས་པ་དང༌། འགྲན་པ་དང༌། རྙེད་པའི་སེམས་སོ། །དེ་ལྟར་སེམས་མི་གཡེང་ཞིང་སྨྲ་བའི་རྒྱན་རྣམས་དང་ལྡན་པས་རྒྱུད་འཆད་ཅིང་ཉན་པ་ལ་འཕྲལ་དང་ཡུན་གྱི་ཕན་ཡོན་ཚད་མེད་པ་དང་ལྡན་ཞིང༌། རིགས་དྲུག་པ་དང་གསང་བའི་བདག་པོ་ལ་སོགས་པ་རྡོ་རྗེ་འཛིན་པ་རྣམས་ལྷག་པར་དགོངས་ཤིང་གཟིགས་ལ། དེའི་རྗེས་སུ་འབྲང་བའི་མཁའ་འགྲོ་དམ་ཅན་རྣམས་ཀྱིས་ཀྱང་སྤུན་ནམ་བུ་</span><span class="front-title">སྡུག་པ་དང་འདྲ་བར་སྲུང་ཞིང་སྐྱོབ་པར་མཛད་པར་གསུངས་སོ། །</span></p>
			<p id="_idParaDest-534" class="tibetan-sabche1"><span class="tibetan-sabche">རྩ་བའི་གཉིས་པ་གསང་སྔགས་རྙིང་མའི་ལུགས་ཀྱི་རྣམ་པར་གཞག་པ་ལ་གཉིས། མཚམས་སྦྱར་བ་དང༌། རྣམ་གཞག་རྒྱས་པར་བཤད་པའོ། །དང་པོ་༼མཚམས་སྦྱར་བ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྔ་འགྱུར་རྡོ་རྗེ་ཐེག་པ་ཐུན་མིན་ལུགས། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། གསང་སྔགས་སྔ་འགྱུར་རྡོ་རྗེ་ཐེག་པ་ལ་ནི་ཐུན་མོང་མ་ཡིན་པའི་རྣམ་གཞག་དང་ཆོས་སྐད་ཁྱད་པར་ཆེ་བས་ལོགས་སུ་དབྱེ་བར་བྱའོ། །</span></p>
			<p id="_idParaDest-535" class="tibetan-sabche1"><span class="tibetan-sabche">གཉིས་པ་རྣམ་གཞག་དངོས་ལ་གསུམ། བརྗོད་བྱ་ཐེག་རིམ་གྱི་རྣམ་གཞག རྗོད་བྱེད་ཚིག་རྒྱུད་ཀྱི་རྐང་གྲངས། རྒྱུད་བཤད་ཐབས་ཀྱི་ཆིངས་བསྟན་པའོ། །དང་པོ་༼བརྗོད་བྱ་ཐེག་རིམ་གྱི་རྣམ་གཞག་༽ལ་གསུམ། མདོར་བསྟན་གྱིས་རྣམ་པར་དབྱེ། ཐེག་པ་གསུམ་དུ་དོན་བསྡུ། སླར་ཐེག་དགུ་སོ་སོའི་རྣམ་གཞག་རྒྱས་པར་བཤད་པའོ། །དང་པོ་༼མདོར་བསྟན་གྱིས་རྣམ་པར་དབྱེ་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">འདུལ་བའི་དབང་གིས་སྡེ་སྣོད་བཞི་དང་ནི། །</span></p>
			<p class="tibetan-root-text_tibetan-root-text-last-line"><span class="tibetan-root-text">དབང་པོའི་རིམ་ལས་ཐེག་པ་དགུ་རུ་གསུངས། །</span></p>
			<p class="tibetan-commentary-non-indent"><span class="front-title">དེའང་རྫོགས་པ་ཆེན་པོ་དུང་ཡིག་ཅན་ལས། </span><span class="tibetan-external-citations">སྡེ་སྣོད་རིན་པོ་ཆེ་ལས་མངོན་པ་སྟེ།</span><span class="front-title"> །ཞེས་འབྱུང་བ་ལྟར་སློབ་དཔོན་བི་མ་ལ་སོགས་ནི་མངོན་པའི་སྡེ་སྣོད་ལ་ཕྱི་ནང་གཉིས་ལས་སྔགས་ནི་ནང་གི་མངོན་པར་བཞེད། ཤེར་ཕྱིན་ཚུལ་བརྒྱ་ལྔ་བཅུ་ལས། </span><span class="tibetan-external-citations">ཏནྟྲ་སྡེ་བཅོ་བརྒྱད་ལ་མདོ་སྡེ་ཆེན་པོ་བཅོ་བརྒྱད།</span><span class="front-title"> ཅེས་འབྱུང་བ་ལྟར་སློབ་དཔོན་ཤཱནྟི་གརྦྷ་སོགས་</span><span class="tibetan-external-citations">ཟབ་མོའི་དོན་མདོར་བསྡུས་ཏེ་སྟོན་པས་མདོ་སྡེའི་སྡེ་སྣོད་དོ།</span><span class="front-title"> །ཞེས་བཞེད་པ་སོགས་སྣང་ཡང༌། སློབ་དཔོན་ཨཱརྱ་དེ་བ་དང༌། བོད་ཀྱི་མཁས་པ་རོག་བདེར་གཤེགས་ཆེན་པོ་དང༌། ཀུན་མཁྱེན་དྲི་མེད་འོད་ཟེར། ཆོས་རྒྱལ་གཏེར་བདག་གླིང་པ་རྣམས་ནི། རིག་པ་འཛིན་པའི་སྡེ་སྣོད་ཅེས་སྡེ་སྣོད་ལོགས་སུ་བྱས་ཏེ། སྤྱིར་བགྲངས་པའི་བཞི་པར་བཞེད་དེ། ཀུན་བྱེད་ལས། </span><span class="tibetan-external-citations">འདོད་ཆགས་འདུལ་བའི་གཉེན་པོར་གསུངས་པ་ནི། །འདུལ་བའི་སྡེ་སྣོད་ཉི་ཁྲི་ཆིག་སྟོང་གསུངས། །ཞེ་སྡང་</span><span class="tibetan-external-citations">འདུལ་བའི་གཉེན་པོར་གསུངས་པ་ནི། །མདོ་སྡེའི་སྡེ་སྣོད་ཉི་ཁྲི་ཆིག་སྟོང་གསུངས། །གཏི་མུག་འདུལ་བའི་གཉེན་པོར་གསུངས་པ་ནི། །མངོན་པའི་སྡེ་སྣོད་ཉི་ཁྲི་ཆིག་སྟོང་གསུངས། །ཐམས་ཅད་འདུལ་བའི་གཉེན་པོར་གསུངས་པ་ནི། །སྡེ་སྣོད་བཞི་པ་ཉི་ཁྲི་ཆིག་སྟོང་གསུངས། །མདོར་ན་བརྒྱད་ཁྲི་བཞི་སྟོང་གསུངས་པ་ཡང༌། །ཉོན་མོངས་འདུལ་བའི་གཉེན་པོར་གསུངས་པར་ཟད།</span><span class="front-title"> །ཅེས་དང༌། ཡོན་ཏན་བཀོད་པའི་རྒྱུད་ལས་ཀྱང༌། </span><span class="tibetan-external-citations">ཕྱི་ཡི་སྡེ་སྣོད་གསུམ་དག་ནི། །འདོད་ཆགས་ཞེ་སྡང་གཏི་མུག་དག །སོ་སོའི་གཉེན་པོར་བསྟན་པ་སྟེ། །བླ་མེད་མཉམ་པའི་གསང་སྔགས་ནི། །ཉོན་མོངས་ཀུན་གྱི་གཉེན་པོར་བསྟན།</span><span class="front-title"> །ཅེས་སོ། །ཐེག་པའང་བཀའ་སྤྱི་གཞུང་དུ་གྲགས་པ་ལྟར་ན། ཐེག་པའི་གྲངས་འདི་ཁོ་ན་ཞེས་ཕྱོགས་གཅིག་ལ་བཟུང་དུ་མེད་དེ། གདུལ་བྱའི་བློ་དང་འཚམས་པར་སངས་རྒྱས་ཀྱི་ཐུགས་རྗེས་གང་ལ་གང་འདུལ་</span><span class="front-title">དུ་བསྟན་པའི་ཕྱིར་ཏེ། རྒྱས་པ་ལས། </span><span class="tibetan-external-citations">བླ་མེད་ཐེག་པ་བསམ་ཡས་གསུངས་པ་ཡང༌། །སོ་སོ་རང་གི་བློ་ལ་སྣང་བར་ཟད།</span><span class="front-title"> །ཅེས་དང༌། ལངྐར་གཤེགས་པ་ལས། </span><span class="tibetan-external-citations">སེམས་ཅན་རྣམས་ནི་ཡོངས་དྲང་ཕྱིར། །ཐེག་པ་མཐའ་དག་ངས་བཤད་དེ། །འདི་ཞེས་དམིགས་སུ་ཡོད་མ་ཡིན།</span><span class="front-title"> །ཞེས་སོ། །དེའང་རེ་ཞིག་བསྡུ་ན། དམ་ཆོས་པད་དཀར་ལས། </span><span class="tibetan-external-citations">ཐེག་པ་གཅིག་སྟེ་ཐེག་པ་གསུམ་དུ་མེད།</span><span class="front-title"> །ཅེས་པ་ལྟ་བུ་འབྲས་བུ་ལ་དགོངས་ཏེ་མཐར་ཐུག་ཐེག་པ་གཅིག་ཏུ་བསྒྲུབས་པ་དང༌། ཡང་ཐེག་པ་ཆུང་ངུ་དང་ཆེན་པོའམ། རྒྱུ་འབྲས་ཀྱི་དབྱེ་བས་གཉིས། ཉན་རང་བྱང་སེམས་གསུམ་མམ། ཀུན་འབྱུང་འདྲེན་པ། དཀའ་ཐུབ་རིག་བྱེད། དབང་སྒྱུར་ཐབས་ཀྱི་ཐེག་པ་སྟེ་གསུམ་དང༌། རྒྱུའི་ཐེག་པ་གསུམ་འབྲས་ཐེག་དང་བཅས་པས་བཞི་དང༌། ལང་གཤེགས་ལས། </span><span class="tibetan-external-citations">ཇི་སྲིད་སེམས་ནི་འཇུག་པའི་བར། །ཐེག་པའི་མཐའ་ལ་ཐུག་པ་</span><span class="tibetan-external-citations">མེད། །སེམས་ནི་ནམ་ཞིག་གྱུར་པ་ན། །ཐེག་པ་མེད་ཅིང་འགྲོ་བའང་མེད།</span><span class="front-title"> །ཅེས་པས་ཇི་སྲིད་བློའི་རིམ་པ་མ་ཟད་ཀྱི་བར་དུ་ཐེག་པའི་མཐའ་ལ་ཐུག་པ་མེད་པས་བསམ་གྱིས་མི་ཁྱབ་པ་དང༌། གང་ལ་བརྟེན་ནས་འགྲོ་བའི་ལམ་དང་གང་གིས་འགྲོ་བ་ལ་སོགས་པ་བློ་ངོ་བོ་ཉིད་ཀྱིས་དག་པའི་དོན་ཐེག་པ་ཞེས་པའང་དམིགས་སུ་མེད་པའི་བར་དུ་བཤད་དོ། །འོན་ཀྱང་སྤྱི་མདོ་ལས། </span><span class="tibetan-external-citations">ལང་ཀའི་བདག་པོ་གཞན་ཡང་གང༌། །དོན་དམ་ངེས་པའི་ཐེག་པ་ནི། །གསུམ་དུ་ངེས་པར་བསྟན་པ་སྟེ། །ཀུན་འབྱུང་འདྲེན་དང་དཀའ་ཐུབ་རིག །དབང་སྒྱུར་ཐབས་ཀྱི་ཐེག་པའོ།</span><span class="front-title"> །ཞེས་གསུངས་པའི་རེ་རེ་ལའང་གསུམ་གསུམ་དུ་ཕྱེས་ནས། མཚན་ཉིད་སྡེ་གསུམ། ཕྱི་རྒྱུད་སྡེ་གསུམ། ནང་རྒྱུད་སྡེ་གསུམ་སྟེ་ཐེག་པ་རིམ་པ་དགུར་དབྱེ་བ་ཉིད་གྲགས་ཆེ་ལ། དེས་ན་གདུལ་བྱ་ཉོན་མོངས་སོ་སོར་འདུལ་བའི་དབང་གིས་སྡེ་སྣོད་བཞི་དང༌།</span><span class="front-title"> དབང་པོ་ཐ་མ་དང༌། འབྲིང་དང༌། རབ་རྣམས་རེ་རེ་ལའང་གསུམ་གསུམ་དུ་དབྱེ་བས་གཞུག་པའི་སླད་དུ་ཐེག་པ་རིམ་པ་དགུར་གསུངས་པ་ཡིན་ནོ། །</span></p>
			<p id="_idParaDest-536" class="tibetan-sabche1"><span class="tibetan-sabche">གཉིས་པ་ཐེག་པ་གསུམ་དུ་དོན་བསྡུ་བ་ལ་གཉིས། དོན་བསྡུ་དངོས། གཞི་ལམ་འབྲས་གསུམ་ངོས་བཟུང་བའོ། །དང་པོ་༼དོན་བསྡུ་དངོས་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་དག་བརྗོད་བྱ་གཞི་དང་རྗོད་བྱེད་ལམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བརྗོད་བྲལ་འབྲས་བུའི་ཐེག་པ་གསུམ་དུ་འདུ། །</span></p>
			<p class="tibetan-commentary-non-indent"><span class="front-title">སྡེ་སྣོད་ཐེག་རིམ་དེ་དག་ཀྱང་བསྡུ་ན། ཀུན་བྱེད་ལས། </span><span class="tibetan-external-citations">ཡོད་ནི་གཅིག་ལས་མེད་པ་ལ། །བྱུང་ནི་ཐེག་པ་དགུ་རུ་བྱུང༌། །འདུས་ནི་རྫོགས་པ་ཆེན་པོར་འདུས།</span><span class="front-title"> །ཞེས་གསུངས་པ་ལྟར། བརྗོད་བྱ་གཞིའི་ཐེག་པ། རྗོད་བྱེད་ལམ་གྱི་ཐེག་པ། བརྗོད་བྲལ་འབྲས་བུའི་ཐེག་པ་གསུམ་དུ་འདུ་བ་ཡིན་ནོ། །</span></p>
			<p id="_idParaDest-537" class="tibetan-sabche1"><span class="tibetan-sabche">གཉིས་པ་༼གཞི་ལམ་འབྲས་གསུམ་ངོས་བཟུང་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གཞི་ནི་ངོ་བོ་རང་བཞིན་ཐུགས་རྗེའི་བདག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ལམ་མཆོག་ཉན་ཐོས་ནས་བཟུང་ཨ་ནུའི་བར། །</span></p>
			<p class="tibetan-root-text_tibetan-root-text-last-line"><span class="tibetan-root-text">འབྲས་བུ་ཡེ་ཤེས་གཙོར་གྱུར་ཨ་ཏིའོ། །</span></p>
			<p class="tibetan-commentary-non-indent"><span class="front-title">གཞིའི་ཐེག་པ་ནི་རྟོགས་པར་བྱ་བ་གཞིའམ་རྒྱུའི་རྒྱུད་ལ་གསུངས་པ་སྟེ། དེའང་རྒྱུའི་ཐེག་པར་ཀུན་གཞིའི་ཡེ་ཤེས་དང༌། ཀྲི་ཡའི་བདག་ཉིད་དེ་ཁོ་ན་ཉིད་དང༌། ཨུ་པ་དང་ཡོ་གས་དོན་དམ་མཚན་མ་མེད་པའི་བྱིན་རླབས་ཀུན་རྫོབ་རྡོ་རྗེ་དབྱིངས་ཀྱི་ལྷར་བལྟ་བ་དང༌། མ་ཧཱ་ཡོ་གའི་བདེན་གཉིས་དབྱེར་མེད་ལྷག་པའི་ཆོས་སྐུ་ཆེན་པོ་དང༌། ཨ་ནུ་ཡོ་གའི་དབྱིངས་དང་ཡེ་ཤེས་གཉིས་སུ་མེད་པའི་སྲས་རྩ་བ་བྱང་ཆུབ་སེམས་ཀྱི་དཀྱིལ་འཁོར་དང༌། ཨ་ཏི་ཡོ་གའི་ངོ་བོ་རང་བཞིན་ཐུགས་རྗེ་གསུམ་ལ་སོགས་པའི་ཐ་སྙད་གང་ལའང་འཇུག་པའི་གཞི་སྟེ་བྱེ་བྲག་ལུས་ཅན་རྣམས་ཀྱི་སྙིང་ག་ཆོས་ཀྱི་འཁོར་ལོའི་དབུས་སུ་རྒྱུའི་རྒྱུད་ཀྱི་རྟེན་དྭངས་མ་ལྔ་ལྡན་གྱི་དབུས་སུ་ཆོས་སྐུ་བྱང་ཆུབ་སེམས་ཉིད་ཐིག་ལེ་མི་ཤིགས་པའི་རང་བཞིན་དུ་བཞུགས་པར་</span><span class="front-title">བཤད་ཅིང་འབྱུང་ལྔ་སེམས་དང་བཅས་པའི་དྭངས་མ་དྲུག་ཀྱང་གཉིས་གཉིས་རོ་གཅིག་ཏུ་འཇུག་པས་ཤིན་ཏུ་ཕྲ་བའི་སྒོ་གསུམ་རྡོ་རྗེ་མི་ཤིགས་པ་གསུམ་གྱི་རང་བཞིན་དུ་ཡེ་ནས་གནས་ཤིང་རྣམ་པ་ཀུན་ཏུ་མི་གཡོ་བ་སྟེ། འདི་ལ་ཐེག་པའི་སྒྲས་བསྟན་པ་ནི་ལྟོས་གཞི་ལ་ལྟོས་ཆོས་ཀྱི་མིང་གིས་བསྟན་པའོ། །ལམ་རིམ་ལས། </span><span class="tibetan-external-citations">གཞི་ཡི་ཐེག་པ་དང་པོར་ཞོག</span><span class="front-title"> །ཅེས་སོར་བཞག་ལྷ་མིའི་ཐེག་པ་ཉིད་ཐེག་པ་ཐམས་ཅད་ཀྱི་གཞིར་གྱུར་པའམ་སྔོན་དུ་འགྲོ་བ་ལ་བཤད་ཀྱང་འདིར་ནི་གོང་དུ་སྨོས་པ་ལ་བཟུང་ངོ༌། །རྗོད་བྱེད་ལམ་གྱི་ཐེག་པ་མཆོག་ནི་ཉན་ཐོས་ནས་བཟུང་སྟེ་ཨ་ནུ་ཡོ་གའི་བར་རྣམས་ཏེ་ཟླ་བ་ཚེས་གསུམ་ནས་བཅུ་བཞིའི་བར་རིམ་གྱིས་ཚེས་པ་དང་སྦྱར། འབྲས་བུའི་ཐེག་པ་ནི་བསམ་བརྗོད་རྒྱུ་འབྲས་འབད་རྩོལ་ལས་འདས་པའི་རང་བྱུང་འོད་གསལ་བའི་ཡེ་ཤེས་གཙོར་གྱུར་པ་ཐེག་པ་གཞན་ཐམས་ཅད་ཀྱིས་</span><span class="front-title">བགྲོད་པའི་མཐར་ཐུག་ཨ་ཏི་ཡོ་ག་ཉིད་དོ། །</span></p>
			<p id="_idParaDest-538" class="tibetan-sabche1"><span class="tibetan-sabche">གསུམ་པ་སླར་ཐེག་དགུ་སོ་སོའི་རྣམ་གཞག་རྒྱས་པར་བཤད་པ་ལ་གཉིས། དང་པོ་དྲུག་མིང་ཙམ་སྨོས། ཡོ་ག་གསུམ་རྒྱས་པར་བཤད་པའོ། །དང་པོ་༼དྲུག་མིང་ཙམ་སྨོས་པ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཉན་རང་བྱང་སེམས་ཀུན་འབྱུང་འདྲེན་པའི་ཐེག །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀྲི་ཡ་ཨུ་པ་ཡོ་ག་དཀའ་ཐུབ་རིག །</span></p>
			<p class="tibetan-root-text_tibetan-root-text-last-line"><span class="tibetan-root-text">ཁྱད་པར་མ་མཆིས་ཐུན་མོང་བཤད་ལས་ཤེས། །</span></p>
			<p class="tibetan-commentary-non-indent"><span class="front-title">ཐེག་པ་རིམ་པ་དགུའི་དང་པོ་ཉན་ཐོས་རང་རྒྱལ་བྱང་སེམས་ཏེ་མཚན་ཉིད་སྡེ་</span><span class="front-title">གསུམ་ནི། རྒྱུ་ཀུན་འབྱུང་བ་ལས་དང་ཉོན་མོངས་པ་རྣམས་སྤོང་བར་བྱེད་པའི་སྒོ་ནས་ཐར་པར་འདྲེན་པས་ཀུན་འབྱུང་འདྲེན་པའི་ཐེག་པ་ཞེས་བྱ་བ་དང༌། ཀྲི་ཡ་སྟེ་བྱ་བ་དང༌། ཨུ་པ་ཡ་སྟེ་གཉིས་ཀ་ཞེས་སྤྱོད་པ་དང༌། ཡོ་ག་སྟེ་རྣལ་འབྱོར་བཅས་ཕྱི་རྒྱུད་སྡེ་གསུམ་ནི་ཁྲུས་དང་གཙང་སྦྲ་ལ་སོགས་པའི་དཀའ་ཐུབ་བྲམ་ཟེ་རིག་བྱེད་སྨྲ་བ་རྣམས་དང་ཚུལ་མཐུན་པར་སྤྱོད་དགོས་པས་དཀའ་ཐུབ་རིག་བྱེད་ཀྱི་ཐེག་པ་ཞེས་བྱ་སྟེ། དྲུག་པོ་དེའི་རྣམ་པར་གཞག་པ་ནི་སྔགས་གསར་མའི་བཤད་ཚུལ་དང་ཁྱད་པར་མ་མཆིས་པས་གོང་དུ་ཐུན་མོང་བར་བཤད་པ་ལས་ཤེས་པར་བྱའོ། །</span></p>
			<p id="_idParaDest-539" class="tibetan-sabche1"><span class="tibetan-sabche">གཉིས་པ་ཡོ་ག་གསུམ་རྒྱས་པར་བཤད་པ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུད་ལུང་མན་ངག་དབང་སྒྱུར་ཐབས་ཀྱི་ཐེག །</span></p>
			<p class="tibetan-root-text_tibetan-root-text-last-line"><span class="tibetan-root-text">བསྐྱེད་རྫོགས་རྫོགས་པ་ཆེན་པོའི་སྡེ་གསུམ་གྲགས། །</span></p>
			<p class="tibetan-commentary-non-indent"><span class="front-title">རྒྱུད་མ་ཧཱ་ཡོ་གལུང་ཨ་ནུ་ཡོ་གམན་ངག་ཨ་ཏི་ཡོ་ག་སྟེ་ཡོ་ག་རྣམ་པ་གསུམ་ནི། སེམས་ཉིད་སྐུ་དང་ཡེ་ཤེས་ཀྱི་རྣམ་པར་སྣང་བ་སྣོད་བཅུད་ཐམས་ཅད་ལྷག་པའི་བདེན་གཉིས་དབྱེར་མེད་སྤྱོད་ཚུལ་དང་བྲལ་བར་གཏན་ལ་ཕབ་སྟེ་ཆོས་ཐམས་ཅད་མཉམ་པ་ཉིད་ཆེན་པོར་དབང་སྒྱུར་བའི་ཐབས་ལ་མཁས་པས་དབང་སྒྱུར་ཐབས་ཀྱི་ཐེག་པ་ཞེས་སྤྱི་མིང་དུ་གསུངས་ཤིང༌། དེ་གསུམ་རིམ་པ་བཞིན་བསྐྱེད་པ་དང་རྫོགས་པ་དང་རྫོགས་པ་ཆེན་པོའི་སྡེ་གསུམ་དུའང་གྲགས་སོ། །དེ་གསུམ་གྱི་ཁྱད་པར་ལྷ་རྗེ་ཟུར་ཆུང་བས། ཆོས་ཐམས་ཅད་སེམས་ཉིད་སྣང་སྟོང་དབྱེར་མེད་ཀྱི་ཆོ་</span><span class="front-title">འཕྲུལ་དུ་རྟོགས་པ་མ་ཧཱ་ཡོ་གཆོས་ཐམས་ཅད་སེམས་ཉིད་དབྱིངས་ཡེ་གཉིས་སུ་མེད་པའི་རྩལ་དུ་རྟོགས་པ་ཨ་ནུ། ཆོས་ཐམས་ཅད་སེམས་ཉིད་ཡེ་ནས་སྐྱེ་འགག་མེད་པའི་རང་བྱུང་གི་ཡེ་ཤེས་རང་སྣང་བར་རྟོགས་པ་ཨ་ཏི་སྟེ་ལྟ་བའི་སྒོ་ནས་ཁྱད་པར་དབྱེ། ཀློང་ཆེན་པས། </span><span class="tibetan-external-citations">གདུལ་བྱ་ཞེ་སྡང་ཤས་ཆེ་ཞིང་རྟོག་པ་མང་བའི་དོན་དུ་སྣང་བ་ཐབས་ཀྱི་རང་བཞིན་ཕ་རྒྱུད་མ་ཧཱ་ཡོ་ག འདོད་ཆགས་ཤས་ཆེ་ཞིང་སེམས་གནས་པ་ལ་དགའ་བའི་དོན་དུ་སྟོང་པ་དེ་ཁོ་ན་ཉིད་ཀྱི་རྫོགས་རིམ་ཤེས་རབ་མའི་རྒྱུད་ཨ་ནུ། གཏི་མུག་ཤས་ཆེ་ཞིང་བྱ་རྩོལ་སློད་པ་ཅན་གྱི་དོན་དུ་གཉིས་སུ་མེད་པའི་རང་བཞིན་ཨ་ཏི་ཡོ་ག་བསྟན་ཏེ། བཀོད་པ་ཆེན་པོ་ལས། སེམས་ཡས་པ་ལ་བསྐྱེད་པ་སྟེ། །སེམས་བཅུད་ཅན་ལ་རྫོགས་པའོ། །མཆོག་གསང་རབ་ལ་རྫོགས་པ་</span><span class="tibetan-external-citations">ཆེ།</span><span class="front-title"> །ཞེས་གསུངས་པའི་ཕྱིར་ཞཻས་བཞེད་ལ། སེམས་ཉིད་ངལ་གསོ་ལས་ཀྱང༌། </span><span class="tibetan-external-citations">མ་ཧཱས་རླུང་དང་བསྐྱེད་རིམ་ཐབས་གཙོ་ལ། །ཨ་ནུས་ཁམས་དང་བསྐྱེད་རིམ་ཤེས་རབ་གཙོ། །ཨ་ཏིས་ཐམས་ཅད་གཉིས་མེད་ཡེ་ཤེས་གཙོ།</span><span class="front-title"> །ཞེས་སོ། །</span></p>
			<p id="_idParaDest-540" class="tibetan-sabche1"><span class="tibetan-sabche">གཉིས་པ་༼རྒྱས་བཤད་༽ལ་ལྔ། རྒྱུད་མ་ཧཱ། ལུང་ཨ་ནུ། མན་ངག་ཨ་ཏི། དེ་དག་གི་དམ་ཚིག རབ་ཏུ་དབྱེ་བ་བཤད་པའོ། །དང་པོ་༼རྒྱུད་མ་ཧཱ་༽ལ་བདུན། ངོ་བོ། ངེས་ཚིག འཇུག་སྒོ། ལྟ་བ། སྒོམ་པ། སྤྱོད་པ། འབྲས་བུའོ། །དང་པོ་༼ངོ་བོ་༽</span><span class="tibetan-sabche">ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དང་པོའི་ངོ་བོ་ཐབས་ལ་གཙོ་བོར་བརྟེན། །</span></p>
			<p class="tibetan-root-text_tibetan-root-text-last-line"><span class="tibetan-root-text">ལྷག་པའི་བདེན་པ་དབྱེར་མེད་རྟོགས་གོམས་སྦྱོར། །</span></p>
			<p class="tibetan-commentary-non-indent"><span class="front-title">དང་པོ་མ་ཧཱ་ཡོ་གའི་ཐེག་པའི་ངོ་བོ་ནི། ཐབས་བསྐྱེད་པའི་རིམ་པ་ལ་གཙོ་བོར་བརྟེན་པའི་སྒོ་ནས་ལྷག་པའི་བདེན་པ་དབྱེར་མེད་ཀྱི་དོན་ལ་རྟོགས་གོམས་ཀྱི་སྦྱོར་བས་གྲོལ་བ་ཐོབ་པའི་རང་བཞིན་ནོ། །</span></p>
			<p id="_idParaDest-541" class="tibetan-sabche1"><span class="tibetan-sabche">གཉིས་པ་ངེས་ཚིག་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">མ་ཧཱ་ཡོ་ག་རྣལ་འབྱོར་ཆེན་པོ་སྟེ། །</span></p>
			<p class="tibetan-commentary-non-indent"><span class="front-title">མ་ཧཱ་ཡོ་གའི་སྒྲ་ལས་རྣལ་འབྱོར་ཆེན་པོ་སྟེ་གཉིས་མེད་ཀྱི་དོན་ལ་བློ་འབྱོང་བས་ཡོ་</span><span class="front-title">ག་ཕྱི་པ་ལས་ཆེས་འཕགས་པའི་ཕྱིར་རོ། །</span></p>
			<p id="_idParaDest-542" class="tibetan-sabche1"><span class="tibetan-sabche">གསུམ་པ་འཇུག་སྒོ་ལ་གཉིས། དབང་དང༌། བྱ་བའི་འཇུག་སྒོའོ། །དང་པོ་༼དབང་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">འཇུག་སྒོ་ཕན་ནུས་ཟབ་མོས་སྨིན་བྱས་ནས། །</span></p>
			<p class="tibetan-commentary-non-indent"><span class="front-title">དེའི་འཇུག་སྒོ་དབང་བསྐུར་བ་ལ། བསྐུར་བའི་གནས་དཀྱིལ་འཁོར་ནི། སྤྱིར་སྒྱུ་འཕྲུལ་ལས་</span><span class="tibetan-external-citations">དཀྱིལ་འཁོར་བདུན་དུ་བཤད་དེ། འདིར་ནི་རང་བཞིན་དཀྱིལ་འཁོར་དང༌། །གཟུགས་བརྙན་ལྷག་པའི་གཟུགས་བརྙན་དང༌། །ཏིང་འཛིན་ལྷག་པའི་ཏིང་</span><span class="tibetan-external-citations">འཛིན་དང༌། །བྱང་ཆུབ་སེམས་དང་ཚོགས་མཆོག་དང༌། </span><span class="front-title">།ཞེས་གསུངས་པའི་དང་པོ་རང་བཞིན་གྱི་དཀྱིལ་འཁོར་ལའང་རང་བཞིན་གྱི་དཀྱིལ་འཁོར་དང་རང་བཞིན་ལྷུན་གྱིས་གྲུབ་པའི་དཀྱིལ་འཁོར་གཉིས་སུ་ཕྱེ་བས་བརྒྱད་དོ། །དེ་ལ་དང་པོ་ནི། འཁོར་འདས་ཐམས་ཅད་ཀྱི་གཤིས་ཆོས་ཀྱི་དབྱིངས་སྤྲོས་པའི་མཚན་མ་གང་དུའང་མ་ལྷུང་བ་དེའོ། །གཉིས་པ་ནི། དག་པ་གཉིས་ལྡན་གྱི་ཡེ་ཤེས་དེ་ཉིད་དཀོར་བདུན་ངོ་བོ་ཉིད་ཀྱི་རྒྱུར་ལྷུན་གྱིས་གྲུབ་པས་སེམས་ཅན་གྱི་དོན་མཛད་པ་དེའོ། །གསུམ་པ་ནི། གླིང་བཞི་རི་རབ་དང་བཅས་པ་ཡེ་ཤེས་ལྔའི་གཟུགས་བརྙན་དུ་གྲུབ་པའོ། །བཞི་པ་ནི། རྡུལ་ཚོན་རས་བྲིས་བློས་བསླང་སོགས་ཏེ་སྐྱེས་བུའི་རྩོལ་བས་སྒྲུབ་པས་ལྷག་པ་ཞེས་བཏགས་སོ། །ལྔ་པ་ནི། རྣལ་འབྱོར་པའི་སྤྲོས་མེད་ཀྱི་ཏིང་ངེ་འཛིན་ནོ། །དྲུག་པ་ནི། རྣལ་འབྱོར་པས་བསྐྱེད་རིམ་དཀྱིལ་འཁོར་གྱི་འཁོར་ལོ་བསྒོམ་པ་</span><span class="front-title">སྟེ། དེའང་རྟོག་པས་བཏགས་པས་ལྷག་པའི་ཏིང་ངེ་འཛིན་གྱི་དཀྱིལ་འཁོར་རོ། །བདུན་པ་ནི། ཀུནྡ་བྱང་ཆུབ་ཀྱི་སེམས་སོ། །བརྒྱད་པ་ནི། རྣལ་འབྱོར་པ་ཕོ་མོ་སྒྲུབ་པ་ལ་ཞུགས་པ་སྟེ་གྲངས་ཇི་ཙམ་ཡོད་པ་དེ་ལ་ཚོགས་ཀྱི་དཀྱིལ་འཁོར་ཞེས་བྱའོ། །བྱེ་བྲག་དབང་བསྐུར་བའི་དཀྱིལ་འཁོར་དངོས་ནི། རྒྱུད་ཚོད་དང་སྦྱར་བའི་དཀྱིལ་འཁོར་བཞི་དང་དེ་ལས་སྐབས་དོན་དེང་སང་གི་གང་ཟག་ཕལ་ཆེར་སྨིན་བྱེད་དུ་རུང་བའི་དཀྱིལ་འཁོར་རོ། །དང་པོ་ལ་རང་བཞིན་ཡེ་ཤེས་དཀྱིལ་འཁོར་དང༌། ལྷག་པ་ཏིང་ངེ་འཛིན་གྱི་གཟུགས་བརྙན་ནམ་སྤྲུལ་པའི་དཀྱིལ་འཁོར་དང༌། རིག་པ་ཉམས་ཀྱི་དཀྱིལ་འཁོར་དང༌། ལྷག་པ་གཟུགས་བརྙན་གྱི་དཀྱིལ་འཁོར་དང་བཞི་ལས། དང་པོ་གསུམ་ནི་རིམ་པར་སློབ་དཔོན་རྫོགས་པའི་སངས་རྒྱས་དང༌། མཐར་ལམ་པ། མཐོང་སྒོམ་ལ་གནས་པས། སློབ་མ་ས་མཐའི་བྱང་སེམས་དང༌། མཐོང་</span><span class="front-title">སྒོམ་དང་ཚོགས་སྦྱོར་གྱི་ཡོན་ཏན་མཐར་ཕྱིན་པ་རྣམས་ལ་གང་དུ་བསྐུར་བའི་དཀྱིལ་འཁོར་དུ་སྒྱུ་འཕྲུལ་རྡོ་རྗེ་ལས་བཤད་པས་འཕགས་པ་རྣམས་ཀྱི་སྤྱོད་ཡུལ་ཡིན་ཅིང༌། བཞི་པ་ཏིང་ངེ་འཛིན་ལ་བརྟན་པ་རྗེས་མཐུན་ཙམ་ཐོབ་པ་ཡན་ཆད་ཀྱི་སློབ་དཔོན་མཚན་ཉིད་དང་ལྡན་པས། སྐལ་ལྡན་གྱི་སློབ་མ་ལྷག་པ་གཟུགས་བརྙན་གྱི་དཀྱིལ་འཁོར་དུ་དབང་བསྐུར་བ་ཡིན་ལ། དེའང་གདུལ་བྱའི་དབྱེ་བས། སྐལ་དམན་འཇུག་པ་ལ་རྡུལ་ཚོན། འབྲིང་རས་བྲིས། རབ་ཚོམ་བུ་ལྟ་བུ་དམིགས་རྟེན་ཅུང་ཟད་ཙམ་ལ་བརྟེན་ནས་བསྐུར་རུང་བ་ཡོད་དེ། བཀའ་བརྒྱད་བདེར་འདུས་ཀྱི་དབང་ཆོག་རྩ་བར། </span><span class="tibetan-external-citations">དཀྱིལ་འཁོར་གང་དུ་དབང་བསྐུར་ན། །རབ་འབྲིང་ཐ་མར་གསུངས་པ་ཡི། །མེ་ཏོག་བྲིས་སྐུ་རྡུལ་ཚོན་གསུམ། །དཀྱིལ་འཁོར་གསུམ་དུ་དབང་བསྐུར་རོ།</span><span class="front-title"> །ཞེས་སོ། །ཟབ་མོའི་དབང་གི་དཀྱིལ་འཁོར་ནི་སྔར་བཤད་མཆོག་</span><span class="front-title">དབང་གསུམ་པོ་དང་མཚུངས་སོ། །དབང་དངོས་ནི། རྒྱུད་སྒྱུ་འཕྲུལ་དྲ་བ་ལྟར་ན། སྙིང་པོ་ལས། </span><span class="tibetan-external-citations">དད་བརྩོན་བརྟུལ་ཞུགས་ལྡན་རྟོགས་ནས། །ཕན་པའི་དབང་སྦྱིན་ནུས་པའི་དབང༌། །རིམ་པ་བཞིན་དུ་སྦྱིན་པར་བྱ།</span><span class="front-title"> །ཞེས་པ་ལྟར་དད་པ་ཅན་ལ་དབུ་རྒྱན་ཅོད་པན་སོགས་ཕྱི་ཕན་པའི་དབང་བཅུ། བརྩོན་འགྲུས་ཅན་ལ་གསུམ་གྱི་བདག་དོན་ནུས་པ་ལ་ཉན་སྒོམ། གཞན་དོན་ནུས་པ་ལ་འཆད་འཕྲིན། གཉིས་ཀའི་དོན་ནུས་པ་ལ་རྡོ་རྗེ་རྒྱལ་པོ་བཀའ་རབ་འབྱམས་ཀྱི་དབང་སྟེ་ནུས་དབང་ལྔ། སྤྱོད་རིག་མཉམ་པའི་བརྟུལ་ཞུགས་ཅན་གསུམ་ལ་ཟབ་མོའི་དབང་གསུམ་བསྐུར་བས་སྨིན་པར་བྱེད་པའོ། །སྒྲུབ་སྡེ་ལ་སྤྱི་བཀའ་བདེ་འདུས་ལྟར་ན། མདོ་བྱང་ཊཱིཀ་ལས། </span><span class="tibetan-external-citations">ཕྱི་དབང་ནང་དབང་གསང་དབང་དང༌། །ཐེག་པ་ལྟ་བ་སྤྱི་འབྱམས་དབང༌། །རིམ་གྱིས་དབང་ནི་རྫོགས་པར་བསྐུར།</span><span class="front-title"> །ཞེས་པ་ལྟར་ཕྱི་ནང་གསང་བ་དེ་ཁོ་ན་ཉིད་ཀྱི་</span><span class="front-title">དབང་དང་བཞི་ལས། གདུལ་བྱ་ཞེ་སྡང་ཅན་སྒྲོལ་བ་ལམ་དུ་འཁྱེར་བའི་ཕྱིར་བུམ་པ་སོགས་ཕྱི་ནང་གི་རྫས་བརྒྱ་རྩ་བརྒྱད་ལ་བརྟེན་ནས་ཕྱི་དབང་བསྐུར་བ། ང་རྒྱལ་ཅན་ལྷ་ལམ་དུ་འཁྱེར་བའི་ཕྱིར་ནང་དབང་ལུས་ལ་བརྟེན་ནས་བསྐུར་བ། འདོད་ཆགས་ཅན་སྦྱོར་བ་ལམ་དུ་འཁྱེར་བའི་ཕྱིར་གསང་དབང་ཡུམ་ལ་བརྟེན་ནས་བསྐུར་བ། གཏི་མུག་ཅན་རྣམ་རྟོག་ལམ་དུ་འཁྱེར་བའི་ཕྱིར་དེ་ཁོ་ན་ཉིད་ཀྱི་དབང་སེམས་ལ་བརྟེན་ནས་བསྐུར་བ་དང་བཞི་ཡིན་ནོ། །སྒྲུབ་སྡེའི་སྒོས་བཀའ་ཡང་ཕུར་སོགས་ལ་ཐུན་མོང་བ་བླ་མེད་སྤྱི་བཀའ་ལྟར་དབང་བཞི་བསྐུར་བ་དང༌། ཟབ་ཁྱད་སྒྲུབ་དབང་གི་ལུགས་སུ་བསྐུར་བ་སོགས་མང་ཡང་སྤྱི་ལྡོག་ནས་བླ་མེད་ཀྱི་དབང་ཐམས་ཅད་དབང་བཞིར་འདུ་བ་ཡིན་ནོ། །</span></p>
			<p id="_idParaDest-543" class="tibetan-sabche1"><span class="tibetan-sabche">གཉིས་པ་བྱ་བའི་འཇུག་སྒོ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྟོང་པ་ཆེན་པོ་སྙིང་རྗེ་སྒྱུ་མ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱག་རྒྱ་ཕྲ་རགས་ཏིང་འཛིན་གསུམ་གྱིས་འཇུག །</span></p>
			<p class="tibetan-commentary-non-indent"><span class="front-title">ཤེས་རབ་སྟོང་པ་ཆེན་པོའི་རྣལ་འབྱོར་དང་ཐབས་སྙིང་རྗེ་སྒྱུ་མ་དང་ཕྱག་རྒྱ་ཕྲ་རགས་བཅས་ཏིང་ངེ་འཛིན་གསུམ་གྱི་སྒོ་ནས་འཇུག་སྟེ། བསྐྱེད་རིམ་གཙོ་བོར་སྟོན་པའི་ལམ་ཡིན་པའི་ཕྱིར། དེ་ལྟར་ཡང་རང་ཤར་ལས། </span><span class="tibetan-external-citations">འཇུག་པའི་སྒོ་ནི་ཏིང་འཛིན་རྣམ་པ་གསུམ།</span><span class="front-title"> །ཞེས་སོ། །</span></p>
			<p id="_idParaDest-544" class="tibetan-sabche1"><span class="tibetan-sabche">བཞི་པ་ལྟ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལྟ་བ་བདེན་གཉིས་དབྱེར་མེད་སྤྱོད་ཡུལ་བྲལ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">གཏན་ཚིགས་རྟོགས་བཞི་དག་གསུམ་མཉམ་པ་བཞི། །</span></p>
			<p class="tibetan-root-text_tibetan-root-text-last-line"><span class="tibetan-root-text">བདག་ཉིད་ཆེན་པོ་རྣམས་ཀྱིས་གཏན་ལ་དབབ། །</span></p>
			<p class="tibetan-commentary-non-indent"><span class="front-title">སྤྱིར་ཤིང་རྟ་ཆེན་པོ་སངས་རྒྱས་གསང་བས། ཉམས་སུ་ལེན་བྱེད་ལམ་གྱི་རིམ་པའི་ལྟ་གྲངས་ལ། བདེན་གཉིས་དབྱེར་མེད་ངེས་པའི་ཤེས་རབ་ཀྱི་ལྟ་བ། སྟོང་པ་ཆེན་པོ་དེ་བཞིན་ཉིད་ཀྱི་ལྟ་བ། སྙིང་རྗེ་སྒྱུ་མ་ཀུན་སྣང་གི་ལྟ་བ། སྣང་སྟོང་ཟུང་འཇུག་ཕྱག་རྒྱ་གཅིག་པའི་ལྟ་བ། རྟོག་ཚོགས་དཀྱིལ་འཁོར་དུ་རྟོགས་པ་ཕྱག་རྒྱ་སྤྲོས་བཅས་ཀྱི་ལྟ་བ། འདོད་ཡོན་ལམ་དུ་འགྱུར་བ་སྦྱོར་ལམ་ཚོམ་བུ་ཚོགས་སྒྲུབ་ཀྱི་ལྟ་བ། རིག་པ་ཟག་མེད་ལ་དབང་སྒྱུར་བ་མཐོང་ལམ་རྣམ་སྨིན་དང་ཚེ་དབང་གི་ལྟ་བ། ཆོས་ཉིད་མཉམ་པ་ལས་བློ་མི་གཡོ་བ་སྒོམ་ལམ་ཕྱག་ཆེན་གྱི་ལྟ་བ། ཡེ་ཤེས་ཡུལ་མེད་དུ་མཁྱེན་པ་མཐར་ལམ་ལྷུན་གྲུབ་ཀྱི་ལྟ་བ་དགུ་དང༌། བླང་བྱ་རྒྱུད་དོན་གྱི་ལྟ་གྲངས་ལ། མི་འདའ་བ་དམ་ཚིག བླང་དོར་མེད་པ་སྤྱོད་པའི་ལྟ་བ་སོགས་རྣམ་གྲངས་དགུར་གསུངས་ཏེ་རྒྱུད་ཀྱི་དངོས་པོ་དེ་ཐམས་ཅད་ལའང་ལྟ་བ་བདེན་གཉིས་དབྱེར་མེད་ཀྱིས་རྒྱས་བཏབ་ནས་བསྒོམ་པའི་ཕྱིར་རོ། །བྱེ་བྲག་འདིར་རྒྱུ་ཤེས་པའི་མཚན་ཉིད་དམ། ངེས་པའི་ཤེས་རབ་ཀྱི་ལྟ་བའམ།</span><span class="front-title"> དངོས་པོ་བཅུ་ལས་དེ་ཁོ་ན་ཉིད་ལྟ་བའི་དོན་བཤད་ན། རིག་པ་སྤྲོས་བྲལ་ལ་སྣང་བ་ངོ་བོ་ཉིད་ཀྱི་རྒྱུར་ལྷུན་གྲུབ་ཏུ་འདོད་པ་ལྷག་པའི་དོན་དམ་བདེན་པ་དང༌། དེ་ཉིད་ཀྱི་རྩལ་རྟོག་ཚོགས་ཐམས་ཅད་སྐུ་དང་ཡེ་ཤེས་ཀྱི་དཀྱིལ་འཁོར་དུ་རང་སྣང་བ་ལྷག་པའི་ཀུན་རྫོབ་ཀྱི་བདེན་པར་འདོད་ལ། དེ་གཉིས་ཀྱང་སྣང་སྟོང་ཕྱོགས་རེ་བ་མ་ཡིན་ཏེ་ངོ་བོ་དབྱེར་མི་ཕྱེད་པར་མཉམ་པ་ཉིད་དུ་སྣ ང་བའི་ཕྱིར། ཐ་སྙད་དུ་དབྱེར་མེད་ཅེས་བརྗོད་ནའང་དེར་འཛིན་པའི་བསམ་བརྗོད་ཀྱི་ཡུལ་ལས་འདས་པའི་ཕྱིར་དབྱེར་མེད་སྤྱོད་ཡུལ་དང་བྲལ་བའོ། །འདིར་ལྷག་པའི་སྒྲ་ནི་བདེན་པ་གཉིས་ཀྱི་རྟོགས་ཚུལ་མཚན་ཉིད་ཐེག་པ་ལས་ཁྱད་པར་འཕགས་པའི་ཕྱིར་རོ། །དེ་ཉིད་གཏན་ལ་འབེབས་བྱེད་ཀྱི་གཏན་ཚིགས་ཀྱང་རྟོག་གེ་དང་རིགས་པ་ལྟར་སྣང་གིས་གཏན་ལ་མི་ཕེབ་པས། ཐུན་མོང་མ་ཡིན་པའི་གཏན་ཚིགས་ཆེན་པོ་བཞིས་</span><span class="front-title">གཏན་ལ་འབེབས་པ་སྟེ། དེའང་</span><span class="tibetan-sabche">དང་པོ་རྟོགས་པ་བཞིའི་གཏན་ཚིགས་</span><span class="front-title">ཀྱིས་ཆོས་ཐམས་ཅད་བདེན་པ་དབྱེར་མེད་དུ་གཏན་ལ་འབེབས་པར་བྱེད་པ་ནི། འཁོར་འདས་གཉིས་སུ་སྣང་ཞིང་ཞེན་པའི་གཉིས་འཛིན་གྱི་བློའི་ཞེན་པ་དེ་གཞལ་བྱར་བྱས་ནས། འཇལ་བྱེད་རྒྱུ་གཅིག་པའི་གཏན་ཚིགས་ཀྱིས་རང་བཞིན་སྐྱེ་མེད་དུ་གཏན་ལ་འབེབས་པའོ། །དེ་བཞིན་དུ་སྔ་མ་སྔ་མས་གཏན་ལ་ཕབ་པའི་གྲུབ་མཐའི་ཞེན་ཆ་དེ་དང་དེ། གཏན་ཚིགས་ཕྱི་མ་རྣམས་ཀྱི་འཇལ་བྱེད་བྱས་ནས་ཡིག་འབྲུའི་ཚུལ་དང༌། བྱིན་གྱིས་བརླབས་པ་དང༌། མངོན་སུམ་པའི་གཏན་ཚིགས་རྣམས་ཀྱིས་གཞལ་བར་རིམ་པ་ཇི་ལྟ་བར། རང་བཞིན་སྐྱེ་མེད། རོལ་པ་འགག་མེད། ངོ་བོ་དབྱེར་མེད། མཚན་ཉིད་བློ་བྲལ་དུ་གཏན་ལ་ཕེབས་པ་གྲུབ་མཐའོ། །ཇི་ལྟར་གཞལ་ན། འཁོར་འདས་གཉིས་ཀྱིས་བསྡུས་པའི་ཆོས་སོ་ཅོག་ཆོས་ཅན། སེམས་</span><span class="front-title">ཉིད་རང་བྱུང་གི་ཡེ་ཤེས་སྐྱེ་བ་མེད་པའི་དབྱིངས་སུ་རྒྱུ་གཅིག་པ་ཡིན་ཏེ། དེ་ལྟར་རྟོགས་པ་དང་མ་རྟོགས་པ་ལས་འཁོར་འདས་སོ་སོར་སྣང་བ་ཙམ་ལས་གཉིས་སུ་མ་གྲུབ་པའི་ཕྱིར། ཞེས་པ་རྒྱུ་གཅིག་པའི་གཏན་ཚིགས་སོ། །སེམས་ཉིད་སྐྱེ་མེད་ཀྱི་མདངས་ཆོས་ཅན། རོལ་པ་འགག་མེད་སྐུ་དང་ཡེ་ཤེས་ཀྱི་དཀྱིལ་འཁོར་དུ་རང་སྣང་བ་ཡིན་ཏེ། མཚོན་དུ་མེད་པའི་ཡི་གེ་ཨ་ཉིད་མཚོན་བྱེད་ཡི་གེ་དུ་མར་སྣང་བས་མཚོན་ནས་རྟོགས་པའི་ཕྱིར། ཞེས་པ་ཡིག་འབྲུའི་ཚུལ་གྱི་གཏན་ཚིགས་སོ། །རང་བཞིན་སྐྱེ་མེད་རོལ་པ་འགག་མེད་གཉིས་ཆོས་ཅན། ཚིག་ལ་སྔ་ཕྱི་བྱུང་ཡང་དེ་དང་དབྱེར་མེད་དུ་རྟོགས་པའི་མཐུས། དེ་ཉིད་ངོ་བོ་དབྱེར་མེད་དུ་རྟོགས་པའི་བྱིན་རླབས་ཤུགས་ལས་འབྱུང་བ་ཡིན་ཏེ། ལྷག་པ་དོན་དམ་དཀོར་བདུན་ངོ་བོ་ཉིད་རྒྱུར་ལྷུན་གྱིས་གྲུབ་པས་དེའི་སྣང་ལྡོག་སྣོད་བཅུད་སྐུ་དང་ཡེ་ཤེས་ཀྱི་དཀྱིལ་འཁོར་དུ་</span><span class="front-title">རང་སྣང་བའི་ཕྱིར། ཞེས་པ་བྱིན་གྱིས་བརླབས་པའི་གཏན་ཚིགས་སོ། །བདེན་པ་དབྱེར་མེད་ཆོས་ཅན། བློ་ཡི་སྤྱོད་ཡུལ་ལས་འདས་པ་ཡིན་ཏེ། རང་རིག་མངོན་སུམ་གྱིས་ཡུལ་མེད་རང་གསལ་དུ་བསམ་བརྗོད་དང་བྲལ་བར་རྟོགས་པའི་ཕྱིར། ཞེས་པ་ལྟ་བུ་མངོན་སུམ་པའི་གཏན་ཚིགས་སོ། །</span></p>
			<p id="_idParaDest-545" class="tibetan-sabche1"><span class="tibetan-sabche">གཉིས་པ་དག་པ་གསུམ་གྱི་གཏན་ཚིགས་ནི།</span></p>
			<p class="tibetan-commentary-non-indent"><span class="tibetan-external-citations">སྣོད་བཅུད་རྒྱུད་རྣམས་དག་རྟོགས་ཤིང༌།</span><span class="front-title"> །ཞེས་པས་བསྟན་ཏེ། དེའང་འདི་ལྟར་སྣང་བ་ཕྱི་ནང་གི་ཆོས་རྣམས་ཆོས་ཅན། ཡེ་ནས་སྐུ་དང་ཡེ་ཤེས་ཀྱི་དཀྱིལ་འཁོར་དུ་སངས་རྒྱས་པ་ཡིན་ཏེ། དག་པ་གསུམ་དང་ལྡན་པའི་ཕྱིར། སྣོད་འབྱུང་བ་ལྔ་ཡུམ་ལྔར་རྣམ་པར་དགབཅུད་ཕུང་པོ་ལྔ་ཡབ་ལྔར་རྣམ་པར་དགརྒྱུད་རྣམ་པར་ཤེས་པའི་ཚོགས་བརྒྱད་ཡེ་ཤེས་ལྔར་རྣམ་པར་དག་པའི་ཕྱིར་རོ། །</span></p>
			<p id="_idParaDest-546" class="tibetan-sabche1"><span class="tibetan-sabche">གསུམ་པ་མཉམ་པ་བཞིའི་གཏན་ཚིགས་ནི།</span></p>
			<p class="tibetan-commentary-non-indent"><span class="tibetan-external-citations">མཉམ་ཉིད་ལྷག་པའི་མཉམ་གཉིས་ཀྱིས། །དཀྱིལ་</span><span class="tibetan-external-citations">འཁོར་ཀུན་ཏུ་བཟང་པོའི་ཞིང༌།</span><span class="front-title"> །ཞེས་པས་བསྟན་པ་སྟེ། འདི་ལྟར་སྣང་བའི་ཆོས་རྣམས་ཆོས་ཅན། ཡེ་ནས་ཆོས་ཀྱི་སྐུར་སངས་རྒྱས་པ་ཡིན་ཏེ། མཉམ་པ་བཞི་དང་ལྡན་པའི་ཕྱིར། མཉམ་པ་བཞི་ནི། མི་ལ་མིར་སྣང་བ་ཡང་དག་ཀུན་རྫོབ་དང༌། ཐོ་ཡོར་ལ་མིར་སྣང་བ་ལོག་པའི་ཀུན་རྫོབ་གཉིས་ཀ་སྣང་བ་སྒྱུ་མར་མཉམ་པ་དང༌། སྤྲོས་པ་ཕྱོགས་རེ་ཙམ་ཆོད་པ་མྱུ་གུ་བདག་ལས་སྐྱེ་བ་མེད་པར་རྟོགས་པ་ལྟ་བུ་རྣམ་གྲངས་པའི་དོན་དམ་བདེན་པ་དང༌། སྤྲོས་པ་མཐའ་དག་ཆོད་པ། མྱུ་གུ་བདག་ལས་མི་སྐྱེ་གཞན་ལས་ཀྱང་མི་སྐྱེ་བར་མཐའ་བཞིའི་སྤྲོས་པ་ཆོད་པ་ལྟ་བུ་རྣམ་གྲངས་མ་ཡིན་པའི་དོན་དམ་གཉིས་ཀ་སྐྱེ་མེད་དུ་མཉམ་པ་གཉིས་ནི་ཐུན་མོང་གི་མཉམ་པ་གཉིས་སོ། །ལྷག་པའི་མཉམ་པ་གཉིས་ནི། སྣང་ལ་དོན་བྱེད་ནུས་པ་ཡང་དག་ཀུན་རྫོབ་དང༌། སྣང་ལ་དོན་བྱེད་མི་ནུས་པ་ལོག་པའི་ཀུན་རྫོབ་གཉིས་ཀ་མ་དག་པ་</span><span class="front-title">ལས་སྣང་ལོག་པའི་ཀུན་རྫོབ་ཡིན་པས་གཉིས་ཀ་སྐུ་དང་ཡེ་ཤེས་ཀྱི་དཀྱིལ་འཁོར་དུ་མཉམ་པ་དང༌། ཆོས་ཐམས་ཅད་རང་རང་གི་ངོ་བོས་སྟོང་པའི་མེད་དགག་གི་སྟོང་ཉིད་དེ་རྣམ་གྲངས་པའི་དོན་དམ། སེམས་ཉིད་ཅིའང་མ་ཡིན་པའི་དབྱིངས་ཡེ་ཟུང་དུ་འཇུག་པ་མ་ཡིན་དགག་གི་སྟོང་ཉིད་དེ་རྣམ་གྲངས་མ་ཡིན་པའི་དོན་དམ་གཉིས་ཀ་དོན་དམ་དཀོར་བདུན་ངོ་བོ་ཉིད་རྒྱུར་ལྷུན་གྱིས་གྲུབ་པར་མཉམ་པ་ལྷག་པའི་མཉམ་པ་གཉིས་ཏེ། མཉམ་པ་བཞིའི་གཏན་ཚིགས་སོ། །</span></p>
			<p id="_idParaDest-547" class="tibetan-sabche1"><span class="tibetan-sabche">བཞི་པ་བདག་ཉིད་ཆེན་པོའི་གཏན་ཚིགས་ནི།</span></p>
			<p class="tibetan-commentary-non-indent"><span class="tibetan-external-citations">རང་བྱུང་ཡེ་ཤེས་གནས་མེད་སྣང༌། </span><span class="front-title">།ཞེས་པས་བསྟན་ཏེ། དེའང་འཁོར་འདས་གཉིས་ཀྱི་ཆོས་ཐམས་ཅད་ཆོས་ཅན། སྣང་ལུགས་ནས་དུ་མར་སྣང་ཡང་ཡིན་ལུགས་ནས་དེ་ལྟར་མ་ཡིན་ཏེ། སེམས་ཉིད་སྐྱེ་མེད་རང་བྱུང་གི་ཡེ་ཤེས་ཆེན་པོ་གཅིག་གི་བདག་ཉིད་དུ་ཡེ་ནས་གནས་པའི་ཕྱིར་ཏེ། རྣམ་བཀོད་ལས།</span><span class="front-title"> </span><span class="tibetan-external-citations">སྣང་བ་འདི་ཀུན་རང་རང་གི། །རང་བཞིན་མེད་པའི་རྣམ་ཤེས་ཉིད། །རང་བྱུང་ཡེ་ཤེས་གནས་མེད་སྣང༌།</span><span class="front-title"> །ཞེས་སོ། །དེ་ལྟར་ན་གཏན་ཚིགས་དེ་རྣམས་ཀྱིས་གཏན་ལ་ཕབ་པས་ལྷག་པའི་བདེན་པ་དབྱེར་མེད་ཇི་ལྟ་བར་རྟོགས་པ་ནི་ལྟ་བའོ། །འདིར་དཀོར་བདུན་ཞེས་པའི་དཀོར་ནི་ཟད་མི་ཤེས་པ་དཀོར་མཛོད་ལྟ་བུའི་དཀོར་ལ་འཇུགབདུན་ནི་དབྱིངས་ཀྱི་དོན་དམ། ཡེ་ཤེས་ཀྱི་དོན་དམ། འབྲས་བུའི་དོན་དམ་གསུམ། ཕྱི་མ་ལ་ནང་གསེས་སུ་སྐུ་གསུང་ཐུགས་ཡོན་ཏན་ཕྲིན་ལས་མི་ཟད་པ་རྒྱན་འཁོར་ལྔའི་དབྱེ་བས་ཕྱེ་བ་ཡིན་ཅིང༌། དེའང་སྔ་མ་སྟོང་ཆ། བར་པ་གསལ་ཆ། ཐ་མ་འཕྲོ་གཞིའི་ཚུལ་དུ་གནས་པའོ། །</span></p>
			<p id="_idParaDest-548" class="tibetan-sabche1"><span class="tibetan-sabche">ལྔ་པ་སྒོམ་པ་ལ་གཉིས། སྒྲུབ་སྡེ་དང༌། རྒྱུད་སྡེའོ། །དང་པོ་༼སྒྲུབ་སྡེ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྒོམ་པ་སྒྲུབ་སྡེར་འཁོར་ལོ་རྣམ་པ་བཞི། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རྟ་སྐད་ཐེངས་གསུམ་རུ་ལུ་འབྲུ་བརྒྱད་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བདུད་རྩི་རྣམ་དག་ཐལ་འབྱིན་རྣམ་པ་བཞི། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྩ་རླུང་བརྟེན་སྒྲུབ་དགོངས་པ་བརྒྱད་དུ་གསུངས། །</span></p>
			<p class="tibetan-commentary-non-indent"><span class="front-title">སྒོམ་པ་ལ་སྒྲུབ་སྡེ་གཙོ་བོར་བྱས་པའི་ལུགས་སུ། སྒྲུབ་པ་སྡེ་བརྒྱད་ཀྱི་དགོངས་པ་བརྒྱད་དུ་གསུངས་ཏེ། དེའང་སྤྱིར་གཞིའི་དུས་སུ་རྣམ་པར་ཤེས་པ་ཚོགས་བརྒྱད་ཀྱི་ཆོས་ཉིད་ཡེ་ཤེས་ཀློང་དགུའི་ངོ་བོར་གནས་པ། ལམ་གྱི་དུས་སུ་སྒྲུབ་པ་ཆེན་པོ་སྡེ་བརྒྱད་ཀྱི་ཕྱག་རྒྱ་སྔགས་དང་ཏིང་ངེ་འཛིན་དུ་སྣང་བ་སྟེ་འབྲས་བུའི་དུས་སུ་དེ་ཁོ་ན་ཉིད་ལ་མངོན་པར་བྱང་ཆུབ་པ་ནི་ཤྲཱི་ཧེ་རུ་ཀ་ཞེས་བྱའོ། །བྱེ་བྲག་ཏུ་འཇམ་དཔལ་</span><span class="front-title">གྱི་དགོངས་པ་འཁོར་ལོ་བཞི་གནས་བཞིར་བསྐོར་བས་སྲོག་ཡེ་ཤེས་སུ་དབང་སྒྱུར་བ་ཞེས་བྱ་སྟེ། ཇི་སྐད་དུ། </span><span class="tibetan-external-citations">འཇམ་དཔལ་གཤིན་རྗེ་མཐའ་ཡས་པ། །སློབ་དཔོན་འཇམ་དཔལ་བཤེས་གཉེན་པས། །དུ་མ་གཅིག་ཏུ་བསྡུས་བྱས་ལ། །འཁོར་ལོ་བཞི་རུ་ཤེས་པར་བྱ། །གསང་བའི་འཁོར་ལོ་སེམས་ལ་འདུས། །སྲིད་པའི་འཁོར་ལོ་ལྟེ་བར་འདུས། །གཅོད་པའི་འཁོར་ལོ་ལག་པར་འདུས། །སྤྲུལ་པའི་འཁོར་ལོ་རྐང་པར་འདུས། །དེས་ན་འཁོར་ལོ་རྣམ་བཞི་སྟེ། །བདག་ཉིད་དེ་རུ་ཤེས་པར་བྱ།</span><span class="front-title"> །ཞེས་གསུངས་ཏེ། དེ་ལ་དང་པོ་ནི། འཁོར་འདས་ཐམས་ཅད་ཀྱི་ཁྱབ་བྱེད་དོ། །གཉིས་པ་ནི། སྲིད་པ་གསུམ་ཆོས་ཉིད་ལས་བྱུང་བའོ། །གསུམ་པ་ནི། ཕྱག་གི་དཀྱིལ་འཁོར་བཅུས་ཕྲིན་ལས་བཅུ་བྱེད་པ་སྟེ། བཅུ་ནི། </span><span class="tibetan-external-citations">ཞི་རྒྱས་དབང་བསད་དགུག་བསྐྲད་དབྱེ། །ལྐུགས་དང་སྨྱོ་འབོག་མནན་པའོ།</span><span class="front-title"> །བཞི་པ་ནི། ཆོས་ཐམས་ཅད་སེམས་ཀྱིས་སྤྲུལ་</span><span class="front-title">པར་ཤེས་པའོ། །དེ་རྣམས་ཀྱང་གཞི་ལམ་འབྲས་བུ་དང་སྦྱར་རོ། །པདྨ་གསུང་གི་དགོངས་པ་ཐམས་ཅད་རྟ་སྐད་ཐེངས་གསུམ་དུ་འདུ་སྟེ། </span><span class="tibetan-external-citations">པདྨ་གསུང་གི་སྒྲུབ་པ་རྣམས། །རྟ་སྐད་གསུམ་དུ་འདུས་པ་ནི། །རང་བྱུང་ཡེ་ཤེས་དེ་ལ་འདུས།</span><span class="front-title"> །ཞེས་ཏེ། རང་བྱུང་གདོད་མའི་ཡེ་ཤེས་དཔལ་རྟ་མགྲིན་གྱི་སྙེམས་པས་རྟ་སྐད་གསུམ་བོས་པས། དང་པོས་འཁོར་འདས་ཀྱི་ཆོས་ཐམས་ཅད་མ་བྱས་ལྷུན་གྱིས་གྲུབ་པར་རྟོགས། གཉིས་པས་སྣོད་བཅུད་ཤ་ཁྲག་རུས་པའི་རྒྱ་མཚོར་གྱུར་ཏེ་མ་མོ་མཁའ་འགྲོ་རྣམས་དགྱེས་རྒུར་སྤྱོད། གསུམ་པས་དེ་ཐམས་ཅད་བཀའ་ཉན་གསུང་སྡོད་དུ་གྱུར་ཏེ་ཅི་བཅོལ་པའི་ལས་བྱེད་པའོ། །ཡང་དག་ཐམས་ཅད་རྒྱུན་གྱི་ཏིང་ངེ་འཛིན་སངས་རྒྱས་ལག་བཅང་གི་དགོངས་པར་འདུ་སྟེ། ཇི་སྐད་དུ། </span><span class="tibetan-external-citations">ཡང་དག་གྲུབ་པ་གཅིག་པུ་ཉིད། །སངས་རྒྱས་བདེ་ཆེན་ཀུན་འདུས་པ། །རྣལ་འབྱོར་ཟབ་མོ་སྐུ་</span><span class="tibetan-external-citations">གསུམ་རྫོགས། །ཐམས་ཅད་གསང་བའི་ཡེ་ཤེས་དལ། </span><span class="front-title">།ཞེས་རང་བྱུང་བདེ་གཤེགས་སྙིང་པོ་ཐིག་ལེ་གཅིག་གི་ངོ་བོར་དཔལ་ཆེན་པོའི་ཡེ་ཤེས་རྣམ་པ་ཐམས་ཅད་པ་རྫོགས་པས། རང་ལུས་དུར་ཁྲོད་རོལ་པའི་གཞལ་མེད་ཁང་དུ། རང་སེམས་བཛྲ་ཧེ་རུ་ཀའི་ཡེ་ཤེས་ཀྱི་འཁོར་ལོར་གསལ་ཞིང༌། རུ་ལུ་འབྲུ་བརྒྱད་ཀྱི་འཕྲོ་འདུར་ལྷ་སྔགས་ཐམས་ཅད་ཚང་བའི་ཚུལ། </span><span class="tibetan-external-citations">ཨོཾ་ནི་ཁྲག་འཐུང་ཡབ་ཡུམ་བཅུ། །རུ་ལུ་གོང་མ་ཀེའུ་རི་བརྒྱད། །རུ་ལུ་འོག་མ་སིཾ་ཧ་བརྒྱད། །ཧཱུྃ་ནི་རྟ་གདོང་སྒོ་མ་བཞི། །བྷྱོ་ནི་དབང་ཕྱུག་ཉི་ཤུ་བརྒྱད། །ཧཱུྃ་འོག་སྐུ་ལྔ་འདུས་པའི་དཔལ། །ཨོཾ་ནས་ཧཱུྃ་ལ་རྣམ་བསྡུས་པས། །ཁྲག་འཐུང་ལྔ་བཅུ་བརྒྱད་དུ་སྨིན། །དེ་ཡང་བདག་ཉིད་རང་བཞིན་ཏེ། །ཡི་གེ་ཧཱུྃ་གི་ངོ་བོར་གནས།</span><span class="front-title"> །ཞེས་ལེགས་པར་གསུངས་སོ། །ཆེ་མཆོག་ཐམས་ཅད་བདུད་རྩི་རྣམ་དག་གི་དགོངས་པར་འདུས་པའི་ཚུལ། </span><span class="tibetan-external-citations">སྣོད་བཅུད་ཕྱི་ནང་</span><span class="tibetan-external-citations">ཐམས་ཅད་ཀུན། །བདུད་རྩི་རྣམ་ལྔར་འདུས་བྱས་ལ། །རྒྱལ་བ་རིགས་ལྔར་བསྒྲུབ་པར་བྱ།</span><span class="front-title"> །ཞེས་པཎྜི་ཏ་བྱེ་མ་ལས་གསུངས་ཏེ། ཐམས་ཅད་བདུད་རྩིའི་གཞི་ལམ་འབྲས་བུར་གཏན་ལ་འབེབས་ཤིང༌། བྱ་བྱེད་ལས་གསུམ་གྱིས་དགོངས་པ་མཐར་དབྱུང་བའོ། །ཕུར་པ་ཐམས་ཅད་ཕུར་བུ་ཐལ་འབྱིན་གྱི་དགོངས་པར་འདུས་ཏེ། </span><span class="tibetan-external-citations">པདྨ་ཐོད་ཕྲེང་རྒྱལ་པོ་ངས། །རྡོ་རྗེ་ཕུར་པ་སྲིད་གསུམ་མགོན། །སྲིད་གསུམ་གདུག་པ་བསྒྲལ་བའི་ཕྱིར། །མདོར་བསྡུས་ཕུར་པ་བཞི་རུ་བསྟན།</span><span class="front-title"> །ཞེས་རིག་པ་ཡེ་ཤེས། ལྷག་པ་བྱང་ཆུབ་སེམས། ཚད་མེད་སྙིང་རྗེ། འདུས་བྱས་རྫས་ཀྱི་ཕུར་པ་སྟེ་བཞི་ཡུལ་བཞི་ལ་ཐལ་འབྱིན་དུ་གདབ་པས་འབྲས་བུ་བཞི་མངོན་དུ་བྱེད་པའོ། །མ་མོ་ཐམས་ཅད་རྩ་རླུང་བྱང་ཆུབ་སེམས་སུ་འདུས་ཏེ། གནས་དང༌། བྱེད་པ་དང༌། རྟེན་གྱི་ཚུལ་དུའོ། །དེ་སྐད་དུ། </span><span class="tibetan-external-citations">སྲིད་པའི་མ་མོ་ཐམས་ཅད་ཀུན། །རྩ་རླུང་བྱང་ཆུབ་</span><span class="tibetan-external-citations">སེམས་སུ་འདུས།</span><span class="front-title"> །ཞེས་ཏེ། མ་ཆོས་ཀྱི་དབྱིངས། མོ་རིག་པའི་ཡེ་ཤེས་ཏེ། སྣང་ཞིང་སྲིད་པས་བསྡུས་པའི་ཆོས་ཐམས་ཅད་དབྱིངས་རིག་དབྱེར་མེད་བྱང་ཆུབ་སེམས་སུ་རྫོགས་པའོ། །མཆོད་བསྟོད་ཐམས་ཅད་སྲོག་གསུམ་དུ་འདུ་སྟེ། གནས་སྲོག་དྭངས་སྲོག་གདགས་སྲོག་རྣམས་སོ། །དྲག་སྔགས་ཐམས་ཅད་བསྟེན་ལུགས་གསུམ་དང་སྒྲུབ་ལུགས་གསུམ་དུ་འདུ་སྟེ། རྗེ་བོ་གྲོགས་པོ་འབངས་ཀྱི་ཚུལ་ལོ། །དེ་ལ་དང་པོ་ལྔ་ནི་ཡེ་ཤེས་ལྷའི་སྒྲུབ་སྡེ་ལྔ་དང༌། ཕྱི་མ་གསུམ་ནི་ཐུན་མོང་གི་སྒྲུབ་སྡེ་གསུམ་མོ། །</span></p>
			<p id="_idParaDest-549" class="tibetan-sabche1"><span class="tibetan-sabche">གཉིས་པ་༼རྒྱུད་སྡེ་༽ལ་གཉིས། ཐབས་ལམ་དང༌། གྲོལ་ལམ་མོ། །དང་པོ་༼ཐབས་ལམ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུད་སྡེར་ཐབས་ལམ་སྟེང་འོག་སྒོ་ལ་བརྟེན། །</span></p>
			<p class="tibetan-root-text_tibetan-root-text-last-line"><span class="tibetan-root-text">བསྙེན་སྒྲུབ་ཡན་ལག་བཞི་ལྡན་ཉམས་སུ་ལེན། །</span></p>
			<p class="tibetan-commentary-non-indent"><span class="front-title">རྒྱུད་སྡེར་སྒོམ་པའི་རིམ་པ་ཐབས་གྲོལ་གཉིས་ཀྱི་དང་པོ་ཐབས་ལམ་ནི། འཆིང་བྱེད་ཀྱི་ལས་ལ་སྤྱད་པས་གྲོལ་བའི་འབྲས་བུ་ཐོབ་པ་སྟེ། གཙོ་བོར་ཐབས་ཀྱི་ཁྱད་པར་བརྟུལ་ཞུགས་ཀྱི་སྤྱོད་པ་རྨད་དུ་བྱུང་བའི་འབྲས་བུ་མྱུར་དུ་འགྲུབ་པར་བྱེད་པས་དུག་གསུམ་མ་སྤངས་ཐོག་བརྫིས་ཀྱི་སྤྱོད་པའི་བརྟུལ་ཞུགས་གང་ཞིགལྟ་བའི་གདེང་དང་ལྡན་པས་སྤྱད་ན་མི་འཆིང་བར་མ་ཟད་གྲོལ་བའི་འབྲས་བུ་མྱུར་དུ་ཐོབ་ལ། དེ་ལྟར་མ་ཡིན་པ་ཞིག་གིས་སྤྱད་ན་གྲོལ་བ་མི་འཐོབ་པར་མ་ཟད་ངན་སོང་དུ་ལྟུང་བའི་ཉེན་ཆེན་པོ་དང་ལྡན་པས་མཀྟི་ཀའི་སྦྱོར་བ་བཞིན་ཁེ་ཉེན་ཆེ་ཞིང་དེ་ལྟ་</span><span class="front-title">བུའི་ཐབས་ལམ་དེ་ལ་གཉིས་ཏེ། </span><span class="tibetan-external-citations">གདམས་ངག་སྟེང་དང་འོག་གི་སྒོ།</span><span class="front-title"> །ཞེས་པས། སྔ་མ་རིམ་གྱིས་ལྟར་བསྒོམ་པ་རང་ལུས་སྟེང་སྒོ་འཁོར་ལོ་དྲུག་ལ་བརྟེན་ནས་འབར་འཛག་གི་སྦྱོར་བས་བདེ་བ་ཆེན་པོའི་ཡེ་ཤེས་ཉམས་སུ་མྱོང་བར་བཤད་རྒྱུད་རྒྱ་མཚོ་ནས་བསྟན་པ་དང༌། ཕྱི་མ་ཅིག་ཅར་ལྟར་གཞན་ལུས་འོག་སྒོ་མཁའ་གསང་གཉིས་ལ་བརྟེན་ནས་བསྙེན་པ་དང༌། ཉེ་བར་བསྙེན་པ་དང༌། སྒྲུབ་པ་དང༌། སྒྲུབ་པ་ཆེན་པོ་སྟེ་ཡན་ལག་བཞི་ལྡན་ཉམས་སུ་ལེན་པའི་སྦྱོར་བས་སྐད་ཅིག་ལ་བདེ་སྟོང་གི་ཡེ་ཤེས་བཙན་ཐབས་སུ་སྐྱེ་ཞིང་ས་ལམ་ཆིག་ཆོད་དུ་རྫོགས་པའི་ཐབས་ལམ་ཅིག་ཅར་བ་སྟེ་བཤད་རྒྱུད་ཐལ་བ་ནས་བསྟན་པ་བཞིན་ནོ། །</span></p>
			<p id="_idParaDest-550" class="tibetan-sabche1"><span class="tibetan-sabche">གཉིས་པ་གྲོལ་ལམ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">གྲོལ་ལམ་ཤེས་རབ་གསུམ་ལྡན་ཅིག་ཅར་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">རིམ་གྱིས་པ་རྣམས་རྒྱུ་ཤེས་ལྟ་བར་བརྟེན། །</span></p>
			<p class="tibetan-root-text_tibetan-root-text-last-line"><span class="tibetan-root-text">འཇུག་རྐྱེན་ཏིང་འཛིན་མོས་སྒོམ་ངེས་རྫོགས་གཉིས། །</span></p>
			<p class="tibetan-commentary-non-indent"><span class="front-title">གྲོལ་ལམ་ནི། གཙོ་བོར་ཤེས་རབ་གསུམ་གྱིས་གཏན་ལ་ཕབ་ཅིང་རྟོགས་པས་རང་རྒྱུད་ཀྱི་འཆིང་བ་རང་སངས་སུ་སོང་ནས་ཆོས་ཉིད་ཀྱི་ཀློང་དུ་གྲོལ་བར་འགྱུར་བ། ཐབས་ལམ་ལྟ་བུའི་མྱུར་ཁྱད་མེད་ཀྱང་ཇི་ཞིག་ན་འབྲས་བུར་སྦྱོར་བ་ལ་ཁྱད་མེད་ཅིང་ཁེ་ཉེན་ཆུང་བ་རིན་པོ་ཆེ་ཀོ་སྟུ་བྷའི་དཔེ་བཞིན་ནོ། །དེ་ལའང་དབང་པོའི་རིམ་པས་ཅིག་ཅར་དང་རིམ་གྱིས་གཉིས་སུ་འབྱེད་པའི་དང་པོ་ནི། དབང་དུས་སུ་གྲོལ་བ་ཨིནྡྲ་བྷུ་ཏི་ལྟ་བུའོ། །གཉིས་པ་ནི། སྙིང་པོའི་རྒྱུད་ལས། </span><span class="tibetan-external-citations">ཤེས་འཇུག་མཚན་ཉིད་འབྱོར་པའི་གཟུངས། །འབྲས་བུ་སྨིན་བྱེད་རྒྱུ་དང་རྐྱེན། །ནུས་མཐུ་ཅན་དུ་གང་གྱུར་པ། །རིག་འཛིན་རྒྱལ་བའི་ཞིང་དུ་གྲགས།</span><span class="front-title"> །ཞེས་སོ། །དེ་ལ་གསུམ་སྟེ། རྒྱུ་ཤེས་</span><span class="front-title">པའི་མཚན་ཉིད་ལྟ་བ། རྐྱེན་འཇུག་པའི་མཚན་ཉིད་ཏིང་ངེ་འཛིན། ལམ་གྱུར་གྱི་འབྲས་བུ་རིག་འཛིན་ནོ། །དང་པོ་ནི་གོང་དུ་སྨོས་ཟིན་ལ། གཉིས་པ་ཏིང་ངེ་འཛིན་ལ་མོས་སྒོམ་དང༌། ངེས་རྫོགས་གཉིས་ཏེ་དེ་དག་གི་ཚུལ་སྒོམ་པའི་རིམ་པར་ཕྱེ་བ་ལས་འཆད་པར་འགྱུར་རོ། །</span></p>
			<p id="_idParaDest-551" class="tibetan-sabche1"><span class="tibetan-sabche">དྲུག་པ་སྤྱོད་པ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཐབས་ལམ་བརྟུལ་ཞུགས་གྲོལ་ལམ་བག་ཡོད་སྤྱོད། །</span></p>
			<p class="tibetan-commentary-non-indent"><span class="front-title">སྒོམ་པའི་གྲོགས་སྤྱོད་པའང་ཐབས་ལམ་བརྟུལ་ཞུགས་ཀྱི་སྤྱོད་པ་དང༌། གྲོལ་ལམ་བག་ཡོད་ཀྱི་སྤྱོད་པ་གཉིས་ལས་ཕྱི་མ་ལ། དད་བརྩོན་གྱི་སྤྱོད་པ་དང༌། ཤེས་རབ་དང་མཐུན་པའི། སྙིང་རྗེ་དང་མཐུན་པའི། ཕྱོགས་གཅིག་པའི། སྤྲོས་བཅས་ཀྱི། ཚོགས་ཀྱི། རྫུ་འཕྲུལ་གྱི། ཅིག་ཅར་བའི་སྤྱོད་པ་དང་བདུན་དུ་དབྱེ་བར་བཤད་དོ། །</span></p>
			<p id="_idParaDest-552" class="tibetan-sabche1"><span class="tibetan-sabche">བདུན་པ་འབྲས་བུ་ནི།་་</span></p>
			<p class="tibetan-root-text_tibetan-root-text-1-line-only"><span class="tibetan-root-text">འབྲས་བུ་རིག་འཛིན་རྣམ་པ་བཞི་ལ་སྦྱོར། །</span></p>
			<p class="tibetan-commentary-non-indent"><span class="front-title">དེ་ལྟར་བསྒོམས་ནས་ལམ་བགྲོད་པའི་འབྲས་བུ་རིག་འཛིན་རྣམ་པ་བཞི་ལ་སྦྱོར་བའི་མཐར་སྐུ་ལྔ་ལྷུན་གྱིས་གྲུབ་པའི་བདག་ཉིད་མངོན་དུ་བྱེད་པ་སྟེ་འདིའང་འོག་ཏུ་འཆད་དོ། །</span></p>
			<p id="_idParaDest-553" class="tibetan-sabche1"><span class="tibetan-sabche">གཉིས་པ་ལུང་ཨ་ནུ་ཡོ་གའི་རྣམ་པར་གཞག་པ་ལ་བདུན། ངོ་བོ། ངེས་ཚིག</span></p>
			<p id="_idParaDest-554" class="tibetan-sabche1"><span class="tibetan-sabche">འཇུག་སྒོ། ལྟ་བ། སྒོམ་པ། སྤྱོད་པ། འབྲས་བུའོ། །དང་པོ་༼ངོ་བོ་</span><span class="tibetan-sabche">༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཨ་ནུའི་ངོ་བོ་ཤེས་རབ་གཙོ་བོར་བརྟེན། །</span></p>
			<p class="tibetan-root-text_tibetan-root-text-last-line"><span class="tibetan-root-text">དབྱིངས་ཡེ་གཉིས་མེད་དོན་ལ་རྟོགས་གོམས་སྦྱོར། །</span></p>
			<p class="tibetan-commentary-non-indent"><span class="front-title">ཨ་ནུ་ཡོ་གའི་ངོ་བོ་ནི། ཤེས་རབ་རྫོགས་པའི་རིམ་པ་ལ་གཙོ་བོར་བརྟེན་པའི་སྒོ་ནས་དབྱིངས་དང་ཡེ་ཤེས་གཉིས་སུ་མེད་པའི་དོན་ལ་རྟོགས་གོམས་ཀྱི་སྦྱོར་བས་གྲོལ་བ་ཐོབ་པའི་རང་བཞིན་ནོ། །</span></p>
			<p id="_idParaDest-555" class="tibetan-sabche1"><span class="tibetan-sabche">གཉིས་པ་ངེས་ཚིག་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">རྗེས་ཆགས་གཙོ་ཕྱིར་རྗེས་སུ་རྣལ་འབྱོར་ཞེས། །</span></p>
			<p class="tibetan-commentary-non-indent"><span class="front-title">ཨ་ནུ་ཡོ་གའི་སྒྲ་ནི་ཤེས་རབ་རྗེས་ཆགས་ཀྱི་ལམ་གཙོ་བོར་སྟོན་པའི་ཕྱིར་རྗེས་སུ་རྣལ་འབྱོར་ཞེས་བྱའོ། །</span></p>
			<p id="_idParaDest-556" class="tibetan-sabche1"><span class="tibetan-sabche">གསུམ་པ་འཇུག་སྒོ་ལ་གཉིས། དབང་དང༌། བྱ་བའི་འཇུག་སྒོའོ། །དང་པོ་༼དབང་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཕྱི་ནང་སྒྲུབ་གསང་བཞིས་བསྡུས་དབང་སོ་དྲུག །</span></p>
			<p class="tibetan-commentary-non-indent"><span class="front-title">དེའང་ཀུན་འདུས་ལས། </span><span class="tibetan-external-citations">ཕྱི་ཡི་དབང་དང་ནང་གི་དབང༌། །སྒྲུབ་པའི་དབང་དང་གསང་བའི་དབང༌། །བཅུ་དང་བཅུ་གཅིག་བཅུ་གསུམ་དང༌། །རྣམ་པ་གཉིས་ཀྱིས་རྫོགས་པར་འགྱུར།</span><span class="front-title"> །ཞེས་པའི་དོན་རྒྱུད་དང་མན་ངག་གི་ལུགས་ལྟར་བསྐུར་ཚུལ་གཉིས་ཏེ། རང་བཞིན་གྱིས་སྣོད་དུ་གྱུར་པ་ཟབ་མོའི་དོན་མོས་པའི་སློབ་མ་ཁྱད་</span><span class="front-title">པར་ཅན་ལ་མདོ་རྩ་བའི་དཀྱིལ་འཁོར་དུ་རྒྱུད་ཀྱི་དངོས་བསྟན་ལྟར་ཕྱི་ནང་སྒྲུབ་གསང་ཆུ་བོ་བཞི་རྫོགས་ཀྱི་དབང་སུམ་ཅུ་རྩ་དྲུག་བསྐུར་བ་དང༌། སྦྱངས་པས་སྣོད་དུ་གྱུར་པ་རྒྱ་ཆེ་བ་ལ་མོས་པའི་སློབ་མ་ཐུན་མོང་བ་ལ་མདོ་ཡོངས་རྫོགས་ཀྱི་ལུགས་ཡན་ལག་གི་དཀྱིལ་འཁོར་སོ་སོར་ཕྱེ་ནས་བདེ་བ་གསལ་མཛད་ཀྱི་ལས་ཐོ་ལྟར་ཐེག་པ་ཐམས་ཅད་འདུས་པའི་མདོ་དབང་རྩ་བ་སོ་དྲུག་ལས་ཡན་ལག་རགས་པ་བརྒྱད་བརྒྱ་སོ་གཅིག་ཏུ་བསྐུར་བ་གཉིས་ལས། དེང་སང་བླ་མ་རྣམས་ཀྱི་ཕྱག་བཞེས་སུ་རྒྱུད་དང་མན་ངག་གི་ལུགས་དེ་གཉིས་འདོར་ལེན་གྱི་གནད་ཀྱིས་གཅིག་ཏུ་དྲིལ་ནས་སྐུར་བར་མཛད་ཅིང༌། དེ་ལྟར་མཛད་པས་གནས་སྐབས་སུ་བྱ་སླ་ཞིང༌། བརྒྱུད་ནས་ལུགས་གཉིས་གཅིག་གིས་གཅིག་མི་ནུབ་པར་ཆབས་ཅིག་ཏུ་འཕེལ་བའི་དགོས་པ་ཁྱད་པར་ཅན་ཡོད་དོ། །ལུགས་དེ་གཉིས་ཀས་ཡོ་ག་བཞི་རྫོགས་དང་</span><span class="front-title">ཐེག་དགུའི་དབང་རྫོགས་པ་ལ་འདྲ་བ་ཡིན་ཏེ། དབང་དོན་རྣམ་པར་འབྱེད་པ་ལས། </span><span class="tibetan-external-citations">བཅུ་ཡིས་བྱང་ཆུབ་རིགས་ཅན་འགྱུར། །བཅུ་གཅིག་གསང་བ་ནང་པར་འགྱུར། །བཅུ་གསུམ་བླ་མ་ཆེན་པོར་གྲགས། །གཉིས་ཀྱིས་ཐེག་དགུའི་དབང་རྫོགས་པའོ།</span><span class="front-title"> །ཞེས་གསུངས་ལ། དེས་ན་མདོ་ཡོངས་རྫོགས་ཀྱི་ལུགས་དེ་ཡང་ཐེག་བརྒྱད་སྒོས་ཀྱི་ཆོ་ག་སོ་སོ་ནས་བཏུས་ཏེ་སྤྱིའི་ཆོ་གར་བྱས་པ་ནི་མ་ཡིན་གྱི། འདིར་མདོ་རང་ལུགས་ཀྱི་ས་དང་པོ་འགྱུར་བ་མ་ངེས་པ་ནས་ས་བཅུ་པ་རྫོགས་པ་སྤྱིར་ཆིབས་ཀྱི་བར་གནན་པར་བྱ་བའི་ཆེད་དུ་ལྷ་མི་ནས་བརྩམས་ཏེ་ཨ་ནུ་རང་ལུགས་ཀྱི་རྫོགས་རིམ་མཐར་ཐུག་པ་ཨ་ཏིའི་བར་ལ་བྱ་སྤྱོད་སོ་སོར་བགྲངས་པས་དབང་རིམ་པ་བཅུ་བྱུང་བ་དེ་ཉིད་བྱ་སྤྱོད་གཅིག་ཏུ་བསྡུས་ནས་ཐེག་དགུ་དང་ཚུལ་འདྲ་བས་ཐེག་དགུའི་དབང་ཞེས་གྲགས་ཤིང༌། དེ་ལྟ་བུའི་ལམ་སྟེགས་ཀྱི་ཐེག་པ་རྣམས་སོ་སོའི་</span><span class="front-title">ལམ་དང་འདྲ་རུང་དུ་བྱུང་ཡང་དོན་ལ་སྔགས་ཀྱི་ཐབས་མཁས་ཀྱིས་ཟིན་པས་ཐེག་པ་རང་རང་གི་སྤང་ཐོབ་དང་རིགས་འདྲ་བའི་ཡོན་ཏན་དེ་དང་དེ་སྐྱེ་བའི་མྱུར་ལམ་དུའང་འགྲོ་བ་ཡིན་ནོ། །</span></p>
			<p id="_idParaDest-557" class="tibetan-sabche1"><span class="tibetan-sabche">གཉིས་པ་༼བྱ་བའི་འཇུག་སྒོ་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དབྱིངས་ཡེ་ཟུང་འཇུག་མ་བསྐྱེད་རྫོགས་པས་འཇུག །</span></p>
			<p class="tibetan-commentary-non-indent"><span class="front-title">ཐེག་སྒོ་འདིར་དབྱིངས་དང་ཡེ་ཤེས་གཉིས་སུ་མེད་པའི་སྒོ་ནས་འཇུག་སྟེ། ཀུན་བྱེད་ལས། </span><span class="tibetan-external-citations">ཨ་ནུ་དབྱེར་མེད་ས་འདོད་པའི། །དབྱིངས་དང་ཡེ་ཤེས་སྒོར་ཞུགས་ནས། </span><span class="front-title">།ཞེས་སོ། །ཇི་ལྟར་འཇུག་ཅེ་ན། མ་བསྐྱེད་རྫོགས་པའི་ཚུལ་གྱིས་ཏེ། ཐུགས་ཀྱི་སྒོ་ལྕགས་ལས། </span><span class="tibetan-external-citations">སྐྱེ་མེད་དབྱིངས་ཉིད་ཡེ་ཤེས་ཏེ། །ཡེ་ཤེས་རིག་པ་དབྱིངས་ཉིད་ཚུལ། །གཉིས་མེད་རོལ་པ་བདེ་བ་ཆེ། །རིམ་པར་འཇུག་པ་མ་ཡིན་ཏེ། །སྣང་སྲིད་ཕྱག་རྒྱ་ཐམས་ཅད་ལ། །ཆུ་ལས་ཉ་ལྡངས་ཇི་བཞིན་དུ། །ཐུག་ཕྲད་སྣང་སྲིད་ཕྱག་རྒྱ་ཆེ།</span><span class="front-title"> །ཞེས་སོ། །</span></p>
			<p id="_idParaDest-558" class="tibetan-sabche1"><span class="tibetan-sabche">བཞི་པ་ལྟ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལྟ་བ་དཀྱིལ་འཁོར་རྣམ་གསུམ་དབྱེར་མེད་པའི། །</span></p>
			<p class="tibetan-root-text_tibetan-root-text-last-line"><span class="tibetan-root-text">རྩ་བ་བྱང་ཆུབ་སེམས་སུ་ཡེ་སངས་རྒྱས། །</span></p>
			<p class="tibetan-commentary-non-indent"><span class="front-title">ཨ་ནུའི་ལྟ་བ་ནི། དབྱིངས་དང་ཡེ་ཤེས་ཟུང་དུ་འཇུག་པའི་མཚན་ཉིད་ཅན་དཀྱིལ་འཁོར་རྣམ་པ་གསུམ་དབྱེར་མེད་པའི་རྩ་བ་བྱང་ཆུབ་སེམས་ཀྱི་དཀྱིལ་འཁོར་དུ་ཆོས་ཐམས་ཅད་ཡེ་གདོད་མ་ནས་སངས་རྒྱས་པ་ཉིད་དེ། སྤྱི་མདོ་དགོངས་འདུས་ལས། </span><span class="tibetan-external-citations">ཐམས་ཅད་བདག་ཉིད་དེར་གཅིག་པས། །ཡེ་ནས་སངས་རྒྱས་བདེ་ཆེན་ཉིད། །སྐྱེ་འགག་མེད་པའི་སྙིང་པོ་ཡིན། །བྱ་བྱེད་མེད་པའི་དཀྱིལ་འཁོར་གསུམ། །ཡེ་ནས་གྲུབ་ཟིན་ལྷུན་གྱིས་གྲུབ།</span><span class="front-title"> །ཅེས་སོ། །དེ་ལ་དཀྱིལ་འཁོར་རྣམ་པ་གསུམ་ནི། སྣང་སྲིད་འཁོར་འདས་ཀྱི་ཆོས་ཐམས་ཅད་སེམས་ཀྱི་རང་རྩལ་དུ་འདུ་ཞིང་སེམས་</span><span class="front-title">ཉིད་སྐྱེ་མེད་སྤྲོས་པའི་མཐའ་ཐམས་ཅད་དང་བྲལ་བ་ཡུམ་ཀུན་ཏུ་བཟང་མོའི་མཁའ་ཀློང་རྣམ་པར་དག་པ་ནི་ཡེ་ཇི་བཞིན་པའི་དཀྱིལ་འཁོར་དང༌། དེ་ཉིད་ཐམས་ཅད་ནས་ཐམས་ཅད་དུ་མ་འགགས་པར་རང་སྣང་རིས་མེད་ཀུན་ཁྱབ་ཏུ་ཤར་བ་ནི་ཀུན་ཏུ་བཟང་པོ་རང་བྱུང་གི་ཡེ་ཤེས་རང་བཞིན་ལྷུན་གྲུབ་ཀྱི་དཀྱིལ་འཁོར་དང༌། དེ་གཉིས་ཀྱང་ངོ་བོ་ཐ་མི་དད་པ་ཟུང་འཇུག་ཏུ་གནས་པ་ནི་དབྱིངས་དང་ཡེ་ཤེས་གཉིས་སུ་མེད་པའི་སྲས་བདེ་བ་ཆེན་པོ་རྩ་བ་བྱང་ཆུབ་སེམས་ཀྱི་དཀྱིལ་འཁོར་རོ། །</span></p>
			<p id="_idParaDest-559" class="tibetan-sabche1"><span class="tibetan-sabche">ལྔ་པ་སྒོམ་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྒོམ་པ་ཐབས་ལམ་སྟེང་འོག་གྲོལ་ལམ་ལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">དོན་བཀོད་རྟགས་ཀྱི་རོལ་པས་ངེས་པར་རྫོགས། །</span></p>
			<p class="tibetan-commentary-non-indent"><span class="front-title">སྒོམ་པ་ནི། དོན་བསྡུས་ལས། </span><span class="tibetan-external-citations">ངོ་བོ་ཐབས་དང་ཤེས་རབ་སྟེ།</span><span class="front-title"> །ཞེས་པས། ཐབས་ཀྱིས་ངེས་པའི་ལམ་དང༌། ཤེས་རབ་རྣམ་པར་གྲོལ་བའི་ལམ་གཉིས་སུ་གྲངས་ངེས་</span><span class="front-title">པ་ལས། </span></p>
			<p id="_idParaDest-560" class="tibetan-sabche1"><span class="tibetan-sabche">དང་པོ་༼ཐབས་ལམ་༽ནི།</span></p>
			<p class="tibetan-commentary-non-indent"><span class="front-title">མཆོག་ཏུ་མི་འགྱུར་བའི་བདེ་བ་ཆེན་པོ་ལྷན་ཅིག་སྐྱེས་པ་ཞུ་བདེའི་ཡེ་ཤེས་སྒྲུབ་པའི་ཐབས་གང་ཞིག འཁོར་ལོ་བཞིའི་སྒོམ་ཐབས་ཀྱིས་ལྷན་སྐྱེས་ཡེ་ཤེས་རིམ་གྱིས་འདྲེན་པའི་ཐབས་སྟེང་སྒོའི་མན་ངག་དང༌། མཁའ་གསང་གི་སྙོམས་འཇུག་ལ་བརྟེན་ནས་ལྷན་སྐྱེས་ཀྱི་ཡེ་ཤེས་ཅིག་ཅར་དུ་འདྲེན་པའི་ཐབས་འོག་སྒོའི་མན་ངག་གཉིས་སོ། །</span></p>
			<p id="_idParaDest-561" class="tibetan-sabche1"><span class="tibetan-sabche">གཉིས་པ་གྲོལ་ལམ་ནི།</span></p>
			<p class="tibetan-commentary-non-indent"><span class="front-title">དེ་ཉིད་ལས། </span><span class="tibetan-external-citations">ཐོས་བསམ་སྒོམ་པའི་ཚུལ་འགྲོ་བའི། །དེར་ནི་འཇུག་པ་རྣམ་གསུམ་སྟེ། །རྟོག་དཔྱོད་དོན་དང་ཡི་གེ་ཡིད།</span><span class="front-title"> །ཅེས་པས། དང་པོ་རྟོག་དཔྱོད་ཀྱི་རྗེས་སུ་འཇུག་པ་ལྟ་བ་གཏན་ལ་ཕབ་པ་ནི་ལམ་གྱི་སྔོན་དུ་འགྲོ་དགོས་ཏེ། དེའང་ཆོས་ཅན་ཤེས་བྱའི་དོན་ལ་ཤེས་བྱེད་རིགས་པའི་གཏན་ཚིགས་རྣམས་ཀྱིས་སོ་སོར་བརྟགས་པས་ཆོས་ཐམས་ཅད་</span><span class="front-title">ཀྱི་གནས་ལུགས་ཆོས་ཉིད་ཡེ་ཇི་བཞིན་པ་དཀྱིལ་འཁོར་གསུམ་གྱི་རང་བཞིན་སྨྲ་བསམ་བརྗོད་བྲལ་དུ་གཏན་ལ་ཕབ་པ་ནི་འདི་ཉིད་ཀྱི་གྲུབ་མཐའ་སྟེ་བཤད་མ་ཐག་པ་ལྟར་རོ། །གཉིས་པ་དོན་གྱི་རྗེས་སུ་འཇུག་པ་ནི། མཚན་མེད་རྣམ་པར་མི་རྟོག་པའི་ཏིང་ངེ་འཛིན་ལ་གནས་པ་སྟེ། བསྒོམ་བྱ་ཆོས་ཉིད་ཇི་བཞིན་པའི་ངང་ལ་སྒོམ་བྱེད་ཀྱི་བློའང་དེ་བཞིན་པར་བཞག་པ་ཡིན་ཏེ། འདི་ལ་དོན་བཀོད་པ་ཞེས་བྱའོ། །གསུམ་པ་ཡི་གེའི་རྗེས་སུ་འཇུག་པ་ནི། མཚན་བཅས་ལྷའི་ཏིང་འཛིན་སྒོམ་པ་སྟེ། ས་བོན་ནམ་རྟེན་དང་བརྟེན་པ་སོ་སོའི་བསྐྱེད་སྔགས་བརྗོད་པ་ཙམ་གྱིས་ཆུ་ལས་ཉ་ལྡངས་བ་ལྟར་སྣོད་བཅུད་ཐམས་ཅད་ལྷའི་གཞལ་ཡས་ཁང་དང་དཀྱིལ་འཁོར་གྱི་འཁོར་ལོར་གསལ་ལ་མ་འདྲེས་པར་བསྒོམ་པ་གཙོ་བོར་བྱེད་པའི་ཉམས་ལེན་ཏེ་རྟགས་ཀྱི་རོལ་པ་ཞེས་བྱའོ། །དེ་དག་གིས་ངེས་པར་རྫོགས་པའི་ལམ་གྱི་དབང་དུ་</span><span class="front-title">བྱས་ན་ཟག་བཅས་དང་ཟག་མེད་གཉིས་ལས། དང་པོ་ནི། འདུན་པ་སེམས་པའི་རྣལ་འབྱོར་དང༌། རིགས་ཆེན་འབྱེད་པའི་རྣལ་འབྱོར་རོ། །གཉིས་པ་ནི། དབུགས་ཆེན་འབྱིན་པའི་དང༌། ལུང་ཆེན་ཐོབ་པའི་དང༌། རྩལ་ཆེན་རྫོགས་པའི་རྣལ་འབྱོར་རོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">དེ་དག་བྱ་བ་རྒྱུ་དང་བྱེད་པ་རྐྱེན། །</span></p>
			<p class="tibetan-root-text_tibetan-root-text-last-line"><span class="tibetan-root-text">བྱ་བྲལ་འབྲས་བུའི་རྣལ་འབྱོར་གསུམ་དུ་འབྲེལ། །</span></p>
			<p class="tibetan-commentary-non-indent"><span class="front-title">རྟོགས་བྱའི་གཞིའམ་ལྟ་བ་དེ་དང་རྟོགས་བྱེད་ཀྱི་ལམ་དེ་དག་བྱ་བ་རྒྱུའི་རྣལ་འབྱོར་དང༌། བྱེད་པ་རྐྱེན་གྱི་རྣལ་འབྱོར་དང༌། བྱ་བྲལ་འབྲས་བུའི་རྣལ་འབྱོར་ཏེ་གསུམ་དུ་འབྲེལ་བའམ་བསྡུས་པ་སྟེ། དེའང་དང་པོ་ནི། ཆོས་ཐམས་ཅད་ཀྱི་གནས་ལུགས་དཀྱིལ་འཁོར་རྣམ་པ་གསུམ་གྱི་རང་བཞིན་དུ་མ་འདྲེས་ཡོངས་སུ་རྫོགས་པར་གནས་པའོ། །གཉིས་པ་ནི། ལམ་གྱི་རྩོལ་བ་དང་བཅས་པའི་བྱེད་པས་སྲིད་པ་ལས་</span><span class="front-title">བརྒལ་ཏེ་ཞི་བ་གནས་སྐབས་ཀྱི་འབྲས་བུ་ལ་འཇུག་པར་བྱེད་པ་ཉན་རང་བྱང་སེམས་ཀྱི་ཐེག་པ་གསུམ་མོ། །གསུམ་པ་ནི། སེམས་ཀྱི་ཆོས་ཉིད་གདོད་མ་ནས་རང་བཞིན་གྱིས་རྣམ་པར་དག་པས་འབྲས་བུ་གཞན་ནས་བཙལ་བའི་རྩོལ་སྒྲུབ་ཀྱི་རེ་དོགས་དང་བྲལ་བ་སྔགས་ཕྱི་ནང་གི་ཐེག་པའོ། །དེ་ལྟར་རྣལ་འབྱོར་ཕྱི་མ་གཉིས་པོ་དེ་ནི་ཐུན་མོང་སྤྱིའི་ལམ་ཞེས་བྱ་ཞིང༌། དེ་ལས་རང་ལུགས་ཐབས་གྲོལ་གྱི་ལམ་ཁྱད་པར་དུ་དབྱེ་བ་སྟེ། དང་པོ་ཤེས་བྱའི་རྒྱུད་དོན། གཉིས་པ་རྩོལ་བཅས་རིམ་འཇུགགསུམ་པ་རྩོལ་མེད་རང་གནས་ཀྱི་དོན་ནོ། །</span></p>
			<p id="_idParaDest-562" class="tibetan-sabche1"><span class="tibetan-sabche">དྲུག་པ་སྤྱོད་པ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བྱིན་རློབ་དབང་སྒྱུར་ཐབས་ཀྱི་སྤྱོད་པ་ཡིས། །</span></p>
			<p class="tibetan-commentary-non-indent"><span class="front-title">སྤྱོད་པ་ནི་སྤྱིར་མཉམ་པ་ཉིད་ལ་གཙོ་བོར་སྤྱོད་པ་སྟེ། བང་མཛོད་འཕྲུལ་ལྡེ་ལས། </span><span class="tibetan-external-citations">རྫོགས་པ་ཨ་ནུ་ཡོ་ག་ནི། །དབྱིངས་དང་ཡེ་ཤེས་ལོངས་སྤྱོད་རྫོགས།</span><span class="front-title"> །ཞེས་སོ། །བྱེ་བྲག་ཏུ་དབྱེ་ན། བྱིན་གྱིས་རློབ་པ་དང༌། དབང་སྒྱུར་དང༌། ཐབས་ཀྱི་སྤྱོད་པ་གསུམ་</span><span class="front-title">སྟེ། སྤྱི་མདོ་ལས། </span><span class="tibetan-external-citations">བྱིན་གྱིས་རློབ་ཀྱི་སྤྱོད་པ་དང༌། །དབང་སྒྱུར་ཐབས་ཀྱི་སྤྱོད་པ་སྟེ། །དཔེར་ན་ནམ་མཁའ་རྒྱལ་པོའམ། །ཇི་ལྟར་མེ་དཔུང་ཆུ་བོ་འདྲ། </span><span class="front-title">།ཞེས་སོ། །</span></p>
			<p id="_idParaDest-563" class="tibetan-sabche1"><span class="tibetan-sabche">བདུན་པ་འབྲས་བུ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">འབྲས་ཆོས་ཉེར་ལྔ་ལྷུན་རྫོགས་བདེ་ཆེན་འགྱུར། །</span></p>
			<p class="tibetan-commentary-non-indent"><span class="front-title">ལམ་སྒོམ་པའི་འབྲས་བུ་ནི། ཚེ་གཅིག་གིས་འབྲས་ཆོས་ཉེར་ལྔ་དབྱེར་མེད་ལྷུན་གྲུབ་ཀྱི་ངོ་བོ་སྐུ་བཞིའི་བདག་ཉིད་བདེ་བ་ཆེན་པོའི་སྐུ་མངོན་དུ་བྱེད་དེ། ཐིག་ལེ་མཆོག་གི་རྒྱུད་ལས། </span><span class="tibetan-external-citations">འོད་གསལ་བ་ཡི་སེམས་ཉིད་ནི། །དབྱིངས་དང་ཡེ་ཤེས་གཉིས་མེད་པར། །བདེ་བ་ཆེ་དེ་སུ་བསྒོམ་པ། །འབྲས་བུ་ཚེ་འདིར་རྫོགས་འཚང་རྒྱ།</span><span class="front-title"> །ཞེས་སོ། །</span></p>
			<p id="_idParaDest-564" class="tibetan-sabche1"><span class="tibetan-sabche">གསུམ་པ་མན་ངག་ཨ་ཏི་ཡོ་གའི་རྣམ་པར་གཞག་པ་ལ་བདུན། ངོ་བོ། ངེས་ཚིག འཇུག་སྒོ། ལྟ་བ། སྒོམ་པ། སྤྱོད་པ། འབྲས་བུའོ། །དང་པོ་༼ངོ་བོ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཨ་ཏིའི་ངོ་བོ་ཡེ་སངས་རྒྱས་པའི་དོན། །</span></p>
			<p class="tibetan-root-text_tibetan-root-text-last-line"><span class="tibetan-root-text">རང་ཐོག་གྲོལ་བྱེད་སྤང་བླང་རེ་དོགས་བྲལ། །</span></p>
			<p class="tibetan-commentary-non-indent"><span class="front-title">ཨ་ཏིའི་ཐེག་པའི་ངོ་བོ་ནི། ཡེ་ནས་སངས་རྒྱས་པའི་དོན་རང་ཐོག་ཏུ་གྲོལ་བར་བྱེད་པའི་ཐབས། སྤང་བླང་རེ་དོགས་དང་བྲལ་བའི་རང་བཞིན་ཅན་ནོ། །</span></p>
			<p id="_idParaDest-565" class="tibetan-sabche1"><span class="tibetan-sabche">གཉིས་པ་ངེས་ཚིག་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཤིན་ཏུ་རྣལ་འབྱོར་ཐེག་པ་ཀུན་གྱི་རྩེ། །</span></p>
			<p class="tibetan-commentary-non-indent"><span class="front-title">ཨ་ཏི་ཡོ་ག་སྟེ་ཤིན་ཏུ་རྣལ་འབྱོར་ནི། བསྐྱེད་རྫོགས་གཉིས་ཀའི་རྫོགས་རིམ་མཐར་ཐུག་པ་ཡིན་པའི་ཕྱིར་དང༌། ཐེག་པ་ཐམས་ཅད་ཀྱི་རྩེ་མོར་གྱུར་པའི་ཕྱིར་རོ། །</span></p>
			<p id="_idParaDest-566" class="tibetan-sabche1"><span class="tibetan-sabche">གསུམ་པ་འཇུག་སྒོ་ལ་གཉིས། དབང་དང༌། བྱ་བའི་འཇུག་སྒོའོ། །དང་པོ་༼དབང་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སྤྲོས་བཅས་སྤྲོས་མེད་ཤིན་ཏུ་རབ་ཏུའི་དབང༌། །</span></p>
			<p class="tibetan-commentary-non-indent"><span class="front-title">ཨ་ཏི་ཡོ་གའི་དབང་རྣམས་ནི། དབང་གསུམ་པའི་དཔེའི་ཡེ་ཤེས་ལ་ལྟོས་མི་དགོས་པར་ཐོག་མ་ནས་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་འཇུག་རུང་བའི་སྐལ་ལྡན་ལ་རྫོགས་པ་ཆེན་པོའི་རིག་པའི་རྩལ་དབང་བསྐུར་བ་སྟེ། སློབ་དཔོན་འཇམ་དཔལ་བཤེས་གཉེན་གྱིས་མཛད་པའི་འཇམ་དཔལ་སྒྱུ་དྲའི་ཁོག་དོན་ལས། </span><span class="tibetan-external-citations">ཟབ་པ་དོན་གྱི་དབང་མཆོག་ནི། །རིག་པའི་རྩལ་དབང་ཐོབ་པ་སྟེ། །སེམས་ཉིད་རྟོགས་པས་དབང་ཞེས་བྱ། །ཡེ་ཤེས་དབང་བསྐུར་ཅོད་པན་ཅན།</span><span class="front-title"> །ཞེས་གསུངས་པ་ལྟར་རོ། །ཁྱད་པར་མན་ངག་གི་སྡེ་ལྟར་ན། རྫོགས་པ་རང་བྱུང་ལས། </span><span class="tibetan-external-citations">སྤྲོས་བཅས་སྤྲོས་པ་མེད་པ་དང༌། །ཤིན་ཏུ་སྤྲོས་མེད་རབ་སྤྲོས་མེད། །དབང་བཞི་རྣམ་པ་བཞི་ཡིས་ཀྱང༌། །སྐལ་བ་ལྡན་པ་སྨིན་པར་བྱ། །</span><span class="front-title">ཞེས་པའི་དབང་བཞིས་རིམ་པ་</span><span class="front-title">ལྟར། ལུས་ངག་ཡིད་གསུམ་དང་ཤེས་བྱ་ལ་རྨོངས་པའི་སྒྲིབ་པ་སྦྱོང༌། སྐུ་གསུང་ཐུགས་དང་རང་བྱུང་འོད་གསལ་གྱི་ནུས་པ་འཇུགབསྐྱེད་རིམ་དང༌། གཏུམ་མོ་སྒོམ་པ། བདེ་སྟོང་ཟུང་འཇུག་སྒོམ་ཞིང་ཀ་དག་གི་ཡེ་ཤེས་རྟོགས་པ་དང༌། མངོན་སུམ་ལྷུན་གྲུབ་ཀྱི་དོན་ཉམས་སུ་ལེན་པ་བཞི་ལ་དབང་བ་ཡིན་ནོ། །འདི་ནི་དབང་གོང་མ་ཉིད་ལ་དབང་བཞིར་ཕྱེ་བ་ཡིན་པས་བླ་མེད་ཐུན་མོང་བའི་དབང་བཞི་དང་གྲངས་འདྲ་ཡང་དོན་མི་འདྲ་བར་ཤེས་དགོས་ཤིང༌། དེར་མ་ཟད་བླ་མེད་ཐུན་མོང་གི་དབང་བཞི་པའི་སྔགས་སྡོམ་རྒྱུད་ལྡན་ཞིག་གིས་འདི་ཉིད་ཐོབ་ན་སྡོམ་པ་སྔར་མེད་གསར་ཐོབ་ཀྱང་འདོད་དགོས་སོ། །</span></p>
			<p id="_idParaDest-567" class="tibetan-sabche1"><span class="tibetan-sabche">གཉིས་པ་བྱ་བའི་འཇུག་སྒོ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཅི་ཡང་བྱ་རྩོལ་མེད་པའི་སྒོ་ནས་འཇུག །</span></p>
			<p class="tibetan-commentary-non-indent"><span class="front-title">འཇུག་ཚུལ་ནི་ཅིའང་བྱ་བ་དང་རྩོལ་བས་འཇུག་ཏུ་མེད་པའི་སྒོ་ནས་འཇུག་སྟེ། ཀུན་བྱེད་ལས། </span><span class="tibetan-external-citations">ཆོས་ལ་བྱ་རུ་མེད་པའི་ཕྱིར། །རྩོལ་བ་མེད་པའི་སྒོ་ནས་འཇུག</span><span class="front-title"> །ཅེས་སོ། །</span></p>
			<p id="_idParaDest-568" class="tibetan-sabche1"><span class="tibetan-sabche">བཞི་པ་ལྟ་བ་ལ་གཉིས། ཨ་ཏི་སྤྱིའི་ལྟ་བ་དང༌། བྱེ་བྲག་སེམས་ཀློང་མན་ངག་གི་དབྱེ་བའོ། །དང་པོ་༼ཨ་ཏི་སྤྱིའི་ལྟ་བ་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ལྟ་བ་ཆོས་ཀུན་ཆོས་སྐུ་ཐིག་ལེ་ཆེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">རང་བྱུང་ཡེ་ཤེས་རྩོལ་མེད་ཡེ་སངས་རྒྱས། །</span></p>
			<p class="tibetan-commentary-non-indent"><span class="front-title">ལྟ་བ་ནི་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ཐིག་ལེ་ཆེན་པོ་ཆོས་ཀྱི་སྐུ་རང་བྱུང་གི་ཡེ་ཤེས་ཆེན་པོའི་ངོ་བོར་བྱ་རྩོལ་མེད་པར་ཡེ་ནས་སངས་རྒྱས་པར་འདོད་དེ། ནམ་མཁའ་ཆེ་ལས། </span><span class="tibetan-external-citations">རང་བྱུང་ཡེ་ཤེས་རྩོལ་མེད་ལ། །གྲོལ་ནས་གྲོལ་བའི་ལམ་ཡང་སྟོན། </span><span class="front-title">།ཅེས་སོ། །</span></p>
			<p id="_idParaDest-569" class="tibetan-sabche1"><span class="tibetan-sabche">གཉིས་པ་བྱེ་བྲག་དབྱེ་བ་ལ་གཉིས། དབྱེ་བ་སྤྱི་དང༌། ནང་གསེས་ཀྱི་ཁྱད་པར་ཞིབ་ཏུ་སྨོས་པའོ། །དང་པོ་༼དབྱེ་བ་སྤྱི་༽ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">དབྱེ་བ་སེམས་ཀློང་མན་ངག་རིམ་པ་བཞིན། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">སེམས་ལས་ཆོས་མེད་སྤང་བྱའི་མཐའ་གྲོལ་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཆོས་ཅན་ཆོས་ཉིད་ཀློང་ཆུབ་གཉེན་པོ་གྲོལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཡིན་ལུགས་གཏན་འབེབས་སྤང་གཉེན་ཀུན་ལས་འདས། །</span></p>
			<p class="tibetan-commentary-non-indent"><span class="front-title">འདི་ལ་ནང་གསེས་དབང་པོའི་རིམ་པས་རྟོགས་པའི་ཁྱད་པར་ལས་དབྱེ་བ་གསུམ་སྟེ། བཀོད་པ་ཆེན་པོ་ལས། </span><span class="tibetan-external-citations">ཡིད་ཅན་རྣམས་ལ་སེམས་ཀྱི་སྡེ། །ནམ་མཁའ་ཅན་ལ་ཀློང་གི་སྡེ། །རིམ་རྩོལ་བྲལ་ལ་མན་ངག་སྡེ།</span><span class="front-title"> །ཞེས་པས་འདི་ལྟར་ཆོས་ཐམས་ཅད་སེམས་ཉིད་ལས་གུད་ན་མེད་པས་སྤང་བྱའི་མཐའ་ལས་གྲོལ་བ་སེམས་ཀྱི་སྡེ། ཆོས་ཅན་ཐམས་ཅད་ཆོས་ཉིད་ཀུན་ཏུ་བཟང་མོའི་ཀློང་དུ་འུབ་ཆུབ་པས་གཉེན་པོའི་མཐའ་ལས་གྲོལ་བ་བྱ་བྲལ་ཀློང་གི་སྡེ། དོན་རང་གི་མཚན་ཉིད་ཡིན་ལུགས་ལྟར་གཏན་ལ་འབེབས་པས་སྤང་གཉེན་གཉིས་ཀའི་མཐའ་ལས་གྲོལ་བ་ཟབ་པ་མན་ངག་གི་སྡེ་གསུམ་དུ་ཡོད་དོ། །</span></p>
			<p id="_idParaDest-570" class="tibetan-sabche1"><span class="tibetan-sabche">གཉིས་པ་༼ནང་གསེས་ཀྱི་ཁྱད་པར་ཞིབ་ཏུ་སྨོས་པ་༽ལ་གསུམ། སེམས་སྡེ། ཀློང་སྡེ། མན་ངག་སྡེའི་དབྱེ་བའི་ཁྱད་པར་རོ། །དང་པོ་༼སེམས་སྡེའི་དབྱེ་བའི་ཁྱད་པར་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">སེམས་སྡེ་བདུན་དང་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། སྤྱིར་སེམས་སྡེའི་ལྟ་བའམ་གྲུབ་མཐའ་ནི། ཐེག་རིམ་བདེན་གཉིས་</span><span class="front-title">བསྐྱེད་རྫོགས་སོགས་ལ་དེར་འཛིན་གྱི་འདུ་ཤེས་དམ་པོས་དཀྲིས་པའི་ཟག་པ་དང་བཅས་པའི་ལམ་བདེན་འདུས་བྱས་པ་ཐམས་ཅད་དག་མཉམ་ཆེན་པོའི་ཡེ་ཤེས་གཉུག་མའི་བྱང་སེམས་ཀྱི་རང་བཞིན་ཆོས་དབྱིངས་སྤྲོས་པ་དང་བྲལ་བ་དོན་དམ་བདེན་པའི་གཤིས་རྒྱུ་འབྲས་དགེ་སྡིག་བླང་དོར་གྱི་ཆ་ལས་རྣམ་པར་གྲོལ་བའི་དབྱིངས་ཆེན་པོར་ལ་བཟླ་བ་སྟེ། མདོར་ན་གཟུང་འཛིན་གཉིས་སྣང་གི་ཆོས་ཐམས་ཅད་ལས་འདས་པ་ནི་སྤྱིར་མཐུན་ལ། བྱེ་བྲག་དབྱེ་བ་བདུན་ཏེ། དང་པོ་འབྲས་བུ་སེམས་ཀྱི་བྱུང་བར་འདོད་པའི་སེམས་ཕྱོགས་པ་ནི། འབྲས་བུ་གདོད་མའི་དབྱིངས་ལ་འགྱུར་བ་མེད་པས་སེམས་ལ་འཕོ་འགྱུར་མེད་པའི་ངང་ལས་གྲོལ་གཞིའི་ལྷུན་གྲུབ་ཀྱི་སྣང་ཆ་ལས་འཁོར་བ་ལྟར་ཤར་ཀྱང་ངང་ལས་མ་གཡོས་པས་མ་དག་རང་མཚན་གྱིས་སྟོང་ལ། སྣང་བའི་ཆ་ནས་དབྱིངས་ལས་བྱུང་ཞིང་དབྱིངས་ལ་གནས། </span><span class="front-title">དབྱིངས་སུ་ཐིམ་པ་ནམ་མཁའི་ཆོ་འཕྲུལ་བཞིན་ཏེ་ཡེ་གྲོལ་རང་བཞག་འབད་རྩོལ་མེད་པར་ལ་བཟླ་བའོ། །གཉིས་པ་གོལ་སྒྲིབ་ལ་བཟླ་བ་ནི། ཨ་ནུ་མན་ཆད་ཀྱི་རིམ་པ་བརྒྱད་པོ་རྣམས་ནི་བློས་བཏགས་པས་གཞི་ལས་གོལ་བ་ཡིན་ལ། འདིར་ནི་རང་བྱུང་གི་ཡེ་ཤེས་བློ་དང་བྲལ་བས་རྒྱུ་རྐྱེན་ལ་བཟླ་བས་ཆོས་ཉིད་ཡེ་སྟོང་ཆེན་པོ་དྲན་བསམ་ཕྱོགས་འཛིན་བྱུང་ཚོར་སོགས་ལས་འདས་པའི་གཤིས་སུ་མ་བསྒྲིབས་པའོ། །གསུམ་པ་གཏན་ཚིགས་ཁུངས་རྡིབ་པ་ནི། གཞི་སེམས་ཉིད་སྤྲོས་བྲལ་ཆེན་པོ་ལ་བཅོས་སུ་མེད་པའི་དོན་རྟོགས་པས་ངོ་བོ་སྐྱེ་མེད་དུ་གྲོལ། རྩལ་འགག་མེད་རྒྱ་ཡན་ཆེན་པོར་ཕྱམ་གདལ་བས་བག་ཆགས་ཀྱི་རྟེན་མེད་པས་རྣམ་སྨིན་དཀར་ནག་གཉིས་མ་གྲུབ་པས་ཆོས་ཉིད་ཡེ་སྟོང༌། རང་སངས། མཐའ་གྲོལ་ཆེན་པོའི་གཏན་ཚིགས་ཀྱིས་འཁོར་འདས་མཉམ་པ་ཉིད་དུ་གྲོལ་བར་འདོད་པའོ། །བཞི་པ་རྒྱ་ཆད་</span><span class="front-title">ཕྱོགས་ལྷུང་མེད་པར་འདོད་པ་ནི། སེམས་ཉིད་རང་བྱུང་གི་ཡེ་ཤེས་ཀྱིས་འཁོར་འདས་ཀུན་ལ་ཁྱབ་ཀྱང༌། སྣང་བ་དངོས་པོར་རྒྱ་མ་ཆད། སྟོང་པ་དངོས་མེད་དུ་རྒྱ་མ་ཆད། གཉིས་ཀ་མ་ཡིན་པ་ཟུང་འཇུག་གི་ཕྱོགས་སུའང་མ་ལྷུངས། ངོ་བོ་སྟོང་པས་རྟག་པའི་མཐའ་ལས་གྲོལ། རྩལ་མ་འགགས་པས་ཆད་མཐའ་ལས་གྲོལ་བས་བྱ་བྲལ་བདེ་སྡུག་ལས་འདས་པའི་ཆོས་ཉིད་དོ། །ལྔ་པ་ཕྱོགས་འཛིན་གྲུབ་མཐའ་ལས་འདས་པ་ནི། སེམས་ཀྱི་ངོ་བོ་གང་དུའང་མི་གནས་ཤིང་གང་དུའང་མ་གྲུབ་པར་ཅིར་ཡང་སྣང་ལ་ཅིར་ཡང་མ་འགགས་པར་འཆར་བས་ཤར་ཡང་མི་འགག་མི་འཛིན་མི་རྟོག་པའོ། །དྲུག་པ་བློ་བྲལ་ཕྱོགས་འཛིན་ལས་འདས་པ་ནི། རང་བྱུང་གི་ཡེ་ཤེས་བློ་དང་བྲལ་བས་ཇི་ལྟར་སྣང་ཡང་བདེན་རྫུན་གང་དུའང་མ་གྲུབ་པས་ཡོད་མེད་མཐའ་གྲོལ་ཆེན་པོའི་རོལ་པའོ། །བདུན་པ་སེམས་ཀྱི་ཕྱོགས་ཡིན་དུ་སྨྲ་བ་ནི། </span><span class="front-title">འདི་ལྟར་སྣང་བ་ཐམས་ཅད་སེམས་ཀྱི་རོལ་པ་ཡིན་པས་སྣ་ཚོགས་སུ་སྣང་ཡང་སེམས་ཉིད་ངོ་བོ་མེད་པས་སྣང་བ་སྣ་ཚོགས་ཀྱང་ངོ་བོ་མེད་པའི་ཕྱིར་དང༌། གང་ཤར་སེམས་ཀྱི་རྣམ་པ་འཛིན་བྱེད་དང༌། སྣང་བ་གཟུང་བར་བྱུང་བ་གཉིས་ཀའང་སྣང་བ་ཐ་དད་དུ་སྣང་ཡང༌། ཡིན་གང་ཡང་མ་ཡིན་པའི་ཆོས་ཉིད་རང་བྱུང་གི་ཡེ་ཤེས་སུ་དབྱེར་མེད་པའི་ཕྱིར། རང་རྩལ་ལྷུན་གྲུབ་ཀྱི་གདངས་ལས་འཁོར་འདས་གཉིས་སུ་ཤར་ཡང་ཤར་མཁན་ལ་ངོ་བོ་མེད་པས་ཤར་སར་རང་གྲོལ་དུ་འགྲོ་བ་འདིའི་ཁྱད་པར་གྱི་ཆོས་སོ། །</span></p>
			<p id="_idParaDest-571" class="tibetan-sabche1"><span class="tibetan-sabche">གཉིས་པ་ཀློང་སྡེའི་དབྱེ་བ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་ཀློང་སྡེ་རྣམ་པ་བཞི། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། སྤྱིར་ཀློང་སྡེའི་གྲུབ་མཐའ་ནི། རང་བྱུང་གི་ཡེ་ཤེས་ཆོས་ཉིད་ཀུན་ཏུ་བཟང་པོའི་ཀློང་ཡངས་པར་ཆོས་ཅན་ཇི་ལྟར་སྣང་བ་ཐམས་ཅད་རང་སྣང་བཀོད་པའི་རྒྱན་ཙམ་ལས་འཆིང་གྲོལ་དང༌། ཤར་བྱ་ཤར་བྱེད་དུ་མ་གྲུབ་པས། སེམས་སྡེ་ལྟར་རྩལ་དང་རོལ་པར་སྣང་བར་མི་བཞེད་ཅིང༌། ལྟོས་གྲུབ་དང༌། ཡོད་མེད་དང༌། ཡིན་མིན་དང༌། དག་མ་དག་གང་དུའང་མི་དཔྱོད་པར་ཡེ་གྲོལ་ཕྱོགས་འབྱམས་ཆེན་པོར་གཏན་ལ་འབེབས་པའོ། །དེ་ལ་བྱེ་བྲག་ཏུ་དབྱེ་ན་བཞི་སྟེ། དང་པོ་ཀློང་ནག་པོ་རྒྱུ་མེད་དུ་སྨྲ་བ་ནི། རང་བྱུང་གཉུག་མའི་ཡེ་ཤེས་དེ་ཉིད་འགྱུར་མེད་རྒྱུ་དང་རྐྱེན་ལས་འདས་པའི་རང་བཞིན་ཕྱོགས་ཆར་མེད་པས་ཆོས་ཅན་དང་ཆོས་ཉིད་གཉིས་ཀར་མི་ལྟོས་པར་འདོད་པའོ། །གཉིས་པ་ཀློང་ཁྲ་བོ་སྣ་ཚོགས་སུ་སྨྲ་བ་ནི། རང་བྱུང་གི་ཡེ་ཤེས་དེ་ཉིད་ཀྱི་རོལ་པར་སྣང་བ་རྣམས། ཡིན་སྣ་ཚོགས་རང་ཤར་དུ་སྣང་བ་</span><span class="front-title">ཆོས་ཉིད་ཀྱི་རྒྱན་དང་རོལ་པ་ལ། མིན་ཕྱོགས་མེད་ཀུན་ཁྱབ་ཏུ་ཤར་བ་རོལ་པ་དགག་སྒྲུབ་ལས་འདས་པར་འདོད་པའོ། །གསུམ་པ་ཀློང་དཀར་པོ་སེམས་སུ་སྨྲ་བ་ནི། རང་བྱུང་རིག་པའི་ངང་ལས་ཕྱི་སྣང་བ་དང༌། རང་རིག་པར་ཤར་བ་ཐམས་ཅད་སེམས་ཀྱི་རོལ་པ་སྟེ། སྣང་བ་དང་རྐྱེན་རང་སར་གྲོལ་བས་བྱར་མེད་དུ་ཀ་ནས་དག་སྟེ་གནས་ལུགས་ལ་བསྒྲུབ་ཏུ་མེད་པར་འདོད་པའོ། །བཞི་པ་ཀློང་རབ་འབྱམས་རྒྱུ་འབྲས་ལ་ཟློ་བ་ནི། རང་བྱུང་གི་ཡེ་ཤེས་ཀྱི་ངང་ལས་སྣང་བའི་ཆོས་ཐམས་ཅད་སྣང་བར་སེམས་ཀྱིས་ཤེས་ལ། མི་སྣང་བར་གནས་ལུགས་ཀྱིས་ཤེས་པར་འདོད་པའོ། །དེ་དག་ལ་ནང་གསེས་ཀྱི་དབྱེ་བ་ཞིབ་ཏུ་བྱེད་ན་བཅུ་གཉིས་སུ་ཡོད་ཅིང༌། དེ་དག་བསྡུ་ན། རོལ་པ། རྒྱན། ཆོས་ཉིད། བྱ་བྲལ་གྱི་ཀློང་བཞིར་བསྡུ་བ་སོགས་མང་དུ་མཆིས་སོ། །</span></p>
			<p id="_idParaDest-572" class="tibetan-sabche1"><span class="tibetan-sabche">གསུམ་པ་མན་ངག་སྡེའི་དབྱེ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">མན་ངག་ཁ་འཐོར་ཁ་གཏམ་རྒྱུད་རང་གཞུང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཕྱི་མའི་བྱེ་བྲག་སྙན་བརྒྱུད་བཤད་རྒྱུད་ལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཕྱི་ནང་གསང་བ་ཡང་གསང་བླ་མེད་སྐོར། །</span></p>
			<p class="tibetan-commentary-non-indent"><span class="front-title">སྔ་མ་གཉིས་ལས་ཁྱད་པར་དུ་འཕགས་པ་མན་ངག་སྡེའི་ལྟ་བ་ནི། གདོད་མ་ཉིད་ནས་གྲོལ་ཞིང་ཀ་ནས་དག་པའི་ཆོས་ཉིད་ལ་ཉི་ཚེ་བའི་བལྟ་བྱའི་ཡུལ་དང༌། ལྟ་བྱེད་ཀྱི་ཤེས་པ་གཉིས་སུ་ཆད་པས་འཁྲུལ་མ་འཁྲུལ་དང༌། རྟོགས་མ་རྟོགས་སུ་བསྒྲུབས་པའི་ལྟོས་གཞི་དང༌། ལྟོས་པའི་ཆོས་ལས་ལོག་པས། རང་གི་ངོ་བོ་སྤྲོས་བྲལ་གྱི་ཆ་ནས་ཤེས་བྱ་ཤེས་བྱེད་ཀྱི་ཡུལ་ཡུལ་ཅན་གཉིས་ཀ་ཡང་དག་པ་མ་ཡིན་</span><span class="front-title">པར་མཉམ་ཞིང་ཐ་སྙད་ཙམ་དུ་བཏགས་པ་ལས། དེར་འཛིན་གྱི་བསམ་བརྗོད་ལས་ཡང་དག་པར་འདས་པས་ན། བློ་དང་ཡིད་དཔྱོད་ལས་འདས་པའི་དོན་གནད་ཐོག་ཏུ་ཕབ་པའི་མེ་བཙའ་ལྟ་བུའོ། །དེ་ལ་དབྱེ་ན་གསུམ། དང་པོ་ཁ་འཐོར་ནི། བློ་ལས་འདས་པའི་ཡེ་ཤེས་དབྱེ་བསལ་གཞན་ལྟོས་མེད་པར་སྐད་ཅིག་ཉིད་ལ་འཆར་བའོ། །གཉིས་པ་ཁ་གཏམ་ནི། ངོ་བོ་བློ་བྲལ་མ་འཁྲུལ་བ། རང་བཞིན་རྣམ་རྟོག་གི་ཁུངས་རྡིབ་པ། མཚན་ཉིད་ངོས་བཟུང་དང་བྲལ་བའོ། །གསུམ་པ་རྒྱུད་རང་གཞུང་དུ་བསྟན་པ་ནི། བཀའ་ཐམས་ཅད་ཀྱི་བྱུང་སར་གྱུར་པ། རང་བཞིན་འཁོར་འདས་དང་བྲལ་བས་སྤང་བླང་བྱ་རྩོལ་མེད། ཆོས་ཉིད་སྒྲ་དང་ཚིག་ཏུ་མི་གནས་པས་སྟོང་ཉིད་ལ་རྩོད་པས་མི་རེག་པའོ། །དེ་དག་ལའང་ནང་གསེས་ཀྱི་དབྱེ་བ་མང་ཡང་གཙོ་བོར་ཕྱི་མའི་བྱེ་བྲག་སྙན་བརྒྱུད་དང་བཤད་རྒྱུད་དུ་གྲགས་པ་ལ་སྐོར་བཞི་སྟེ། ལུས་དང་</span><span class="front-title">འདྲ་བ་ཕྱི་སྐོར། མིག་དང་འདྲ་བ་ནང་སྐོར། སྙིང་དང་འདྲ་བ་གསང་སྐོར། ཐམས་ཅད་རྫོགས་པ་དང་འདྲ་བ་ཡང་གསང་བླ་ན་མེད་པའི་སྐོར་ཏེ་བཞིའོ། །དང་པོ་ཕྱི་སྐོར་གྱི་ངོ་བོ་ལ་ཉོན་མོངས་མ་གྲུབ་པས་དུག་ལྔ་ལམ་དུ་ཁྱེར། རང་བཞིན་ལ་རྩོལ་སྒྲུབ་མེད་པས་ཅིར་སྣང་ཆོས་ཉིད་དུ་ཤར། མཚན་ཉིད་ལ་ཕྱོགས་ཆ་མེད་པས་སྟོང་སྣང་གང་དུའང་ཕྱེ་བ་མེད་པའོ། །ནང་སྐོར་གྱི་ངོ་བོ་གཟུགས་ཅན་ལས་འདས་པས་མཚན་མ་མེད་པའི་ཆོས་ཉིད། རང་བཞིན་འགྲོ་འོང་མེད་པས་རྟག་པ་རྒྱུན་གནས་ཀྱི་ཡེ་ཤེས་སོ། །མཚན་ཉིད་ནི། འཁོར་འདས་གཉིས་ཀ་ལ་ཟུག་པས་རྩ་བ་ལྟ་བུ། རང་ངོ་ཐ་དད་དུ་འབྲེལ་བས་སྡོང་པོ་ལྟ་བུ། རྩལ་སྣང་ཅིར་ཡང་རྒྱས་པས་ཡལ་གགསལ་ཆ་མི་འགག་པས་མེ་ཏོགསྣ་ཚོགས་གཅིག་ཏུ་སྨིན་པས་འབྲས་བུ་ལྟ་བུའོ། །གསང་སྐོར་གྱི་ངོ་བོ་ངོ་སྤྲད་པ་དང་རྟོགས་པ་དུས་མཉམ་པས་ཤེས་རབ་གསུམ་ལ་</span><span class="front-title">མ་ལྟོས། རང་བཞིན་དབུགས་ཆད་པ་དང་གྲོལ་བ་དུས་མཉམ་པས་གོམས་སྟོབས་ལ་མ་ལྟོས། མཚན་ཉིད་ནི་སངས་རྒྱས་པ་དང་ཐུགས་རྗེ་བྱུང་བ་དུས་མཉམ་པས་རྒྱུ་ཚོགས་གཉིས་ལ་མི་ལྟོས་པའོ། །ཡང་གསང་བླ་ན་མེད་པ་ནི། ངོ་བོ་ཤེས་བྱ་མ་ཡིན་པས་ཤེས་བྱེད་ལ་མི་ལྟོས། རང་བཞིན་མངོན་སུམ་མཐོང་བས་ཆོས་ཉིད་ཡིད་དཔྱོད་དུ་མི་གནས། མཚན་ཉིད་སྣང་བ་བཞིས་འབྲས་བུ་ཕྱི་དུས་ལ་རེ་བ་མི་འཆའ་བར་ཚེ་འདི་ཉིད་ཀྱིས་གདོད་མའི་གཞི་དབྱིངས་སུ་སྦྱོར་བའོ། །</span></p>
			<p id="_idParaDest-573" class="tibetan-sabche1"><span class="tibetan-sabche">ལྔ་པ་སྒོམ་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྒོམ་པ་སེམས་སྡེ་རིག་སྟོང་ཆོས་ཀྱི་སྐུར། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀློང་སྡེ་ཆོས་ཉིད་བྱ་རྩོལ་མེད་པའི་ངང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">མན་ངག་ཡེ་གྲོལ་སྤང་བླང་བྲལ་བར་འཇོག །</span></p>
			<p class="tibetan-commentary-non-indent"><span class="front-title">དེ་དག་གི་སྒོམ་པ་ནི། སེམས་སྡེ་རིག་སྟོང་ཆོས་སྐུའི་ངང་དུ་འཇོགཀློང་སྡེ་ཆོས་ཉིད་བྱ་རྩོལ་མེད་པའི་ངང་དུ་འཇོག</span><span class="front-title"> མན་ངག་སྡེ་ཡེ་གྲོལ་སྤང་བླང་དང་བྲལ་བའི་ཆོས་ཉིད་ཀྱི་ངང་དུ་འཇོགསྤྱིར་རྫོགས་པ་ཆེན་པོའི་ལུགས་ཀྱི་སྒོམ་པ་ནི། ཁྲེགས་ཆོད་དང་ཐོད་རྒལ་གཉིས་སུ་འདུ་སྟེ་ཞིབ་པར་འོག་ཏུ་འབྱུང་ངོ༌། །</span></p>
			<p id="_idParaDest-574" class="tibetan-sabche1"><span class="tibetan-sabche">དྲུག་པ་སྤྱོད་པ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">ཤུགས་འབྱུང་སྤྱོད་པས་་་་་༌། །</span></p>
			<p class="tibetan-commentary-non-indent"><span class="front-title">ཞེས་པ་སྟེ། ཅིར་སྣང་ཆོས་ཉིད་ཀྱི་རོལ་པར་ཤར་བས་བླང་དོར་མེད་པ་ཤུགས་འབྱུང་དུ་སྤྱོད་པ་སྟེ། ནམ་མཁའ་ཆེ་ལས། </span><span class="tibetan-external-citations">བྱ་བ་མེད་པས་ལས་རྣམས་ཟིན།</span><span class="front-title"> །ཞེས་དང༌། བང་མཛོད་འཕྲུལ་ལྡེ་ལས། </span><span class="tibetan-external-citations">ཨ་ཏི་ཡོ་གའི་སྤྱོད་པ་ནི། །ལྟ་སྒོམ་སྲོག་དང་ལྡན་པ་ཡིས། །ཤུགས་ལས་བྱུང་བའི་སྤྱོད་པ་ནི། །ཇི་ལྟར་སྨྱོན་པའི་སྤྱོད་པ་བཞིན། །གང་ལའང་ཐོགས་པ་མེད་པར་སྤྱོད། </span><span class="front-title">།ཅེས་པའོ། །</span></p>
			<p id="_idParaDest-575" class="tibetan-sabche1"><span class="tibetan-sabche">བདུན་པ་འབྲས་བུ་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">་་་་་་གདོད་མའི་གྲོལ་སར་ཕྱིན། །</span></p>
			<p class="tibetan-commentary-non-indent"><span class="front-title">ཅེས་པ་སྟེ། ལྷུན་རྫོགས་ཀུན་ཏུ་བཟང་པོ་གདོད་མའི་གྲོལ་ས་ལ་ད་ལྟ་ཉིད་ནས་གནས་པ་མཐར་ཕྱིན་པ་སྟེ། གདིང་བཞི་ཚད་དུ་ཕྱིན་པས་འཁོར་བ་མྱང་འདས་སུ་གྲོལ་བའོ། །</span></p>
			<p id="_idParaDest-576" class="tibetan-sabche1"><span class="tibetan-sabche">བཞི་པ་དེ་དག་གི་དམ་ཚིག་ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">དེ་དག་དམ་ཚིག་སྔགས་ཀྱི་སྡོམ་པར་ཤེས། །</span></p>
			<p class="tibetan-commentary-non-indent"><span class="front-title">ཡོ་ག་རྣམ་པ་གསུམ་པོ་དེ་དག་སོ་སོའི་དམ་ཚིག་དང་སྡོམ་པ་སྤྱི་དང་བྱེ་བྲག་ཐུན་མོང་དང་ཐུན་མོང་མ་ཡིན་པ་རྣམས་ནི་གོང་དུ་སྔགས་ཀྱི་སྡོམ་པར་ཞིབ་མོར་བཤད་ཟིན་པ་ལས་ཤེས་པར་བྱའོ། །</span></p>
			<p id="_idParaDest-577" class="tibetan-sabche1"><span class="tibetan-sabche">ལྔ་པ་དེ་དག་གི་རབ་ཏུ་དབྱེ་བ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཞིབ་ཏུ་དབྱེ་ན་ཡོ་ག་རྣམ་པ་གསུམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">རེ་རེ་ལ་ཡང་གསུམ་གསུམ་དགུ་རུ་འགྱུར། །</span></p>
			<p class="tibetan-commentary-non-indent"><span class="front-title">རྒྱུད་ལུང་མན་ངག་གསུམ་པོ་ལའང་ནང་གསེས་བཞུགས་ཚུལ་གྱི་དབང་གིས་ཞིབ་ཏུ་དབྱེ་ན་ཡོ་ག་རྣམ་པ་གསུམ་པོ་རེ་རེ་ལའང་མ་ཧཱའི་མ་ཧཱ་ཡོ་ག་སོགས་གསུམ་རེར་ཕྱེ་བས་དགུ་རུ་འགྱུར་བ་མན་ངག་ལྟ་བའི་ཕྲེང་བ་ལས་དངོས་སུ་གསུངས་པ་དང༌། བདེ་འདུས་སྒྲུབ་པ་ལུང་གི་བཀའ་བསྒོ་ལས་ཤིན་ཏུ་རྒྱས་པར་འབྱུང་བའི་དོན་མཐིལ་དུ་དྲིལ་ན། </span><span class="tibetan-external-citations">མ་ཧཱའི་མ་ཧཱ་ནི་ལྷའི་དཀྱིལ་འཁོར་རིམ་པས་བསྐྱེད་པ། མ་ཧཱའི་ཨ་ནུ་ནི་རང་བཞིན་གྱིས་དཀྱིལ་འཁོར་ལྷུན་གྱིས་གྲུབ་པ། མ་ཧཱའི་ཨ་ཏི་ནི་དོན་དམ་ངོ་བོ་མ་སྐྱེས་པའོ། །ཨ་ནུ་ཡོ་གའི་མ་ཧཱ་ནི་ལྷའི་དཀྱིལ་འཁོར་ཅིག་ཅར་བསྐྱེད་པ། </span><span class="tibetan-external-citations">ཨ་ནུའི་ཨ་ནུ་ནི་ཀུན་རྫོབ་ལྷའི་དཀྱིལ་འཁོར་དེ་དོན་དམ་པར་ཆོས་ཀྱི་དབྱིངས་སུ་རྣམ་པར་དག་པ། ཨ་ནུའི་ཨ་ཏི་ནི་རང་རིག་པའི་ཡེ་ཤེས་གཉིས་སུ་མེད་པའོ། །ཨ་ཏིའི་མ་ཧཱ་ནི་ལྷའི་དཀྱིལ་འཁོར་ཡེ་ནས་གནས་པ། ཨ་ཏིའི་ཨ་ནུ་ནི་ལྷའི་དཀྱིལ་འཁོར་རང་སེམས་ཡིན་པ། ཨ་ཏིའི་ཨ་ཏི་ནི་སེམས་ཀྱི་ངོ་བོ་ལ་ངེས་པ་མེད་དེ་རང་བཞིན་ལྷུན་གྱིས་གྲུབ་པའོ།</span><span class="front-title"> །ཞེས་སོགས་དང༌། གསང་སྔགས་བཀའི་ལྡེའུ་མིག་ལས་ཀྱང༌། </span><span class="tibetan-external-citations">གསང་སྔགས་ཐམས་ཅད་རྒྱུད་ལུང་མན་ངག་གསུམ་དུ་ཕྱེ། དེ་རེ་རེ་ལའང་གསུམ་གསུམ་དགུར་ཕྱེ་སྟེ། རྒྱུད་ཀྱི་རྒྱུད། རྒྱུད་ཀྱི་ལུང༌། རྒྱུད་ཀྱི་མན་ངག </span><span class="front-title">ཅེས་སོགས་གསུངས་སོ། །</span></p>
			<p id="_idParaDest-578" class="tibetan-sabche1"><span class="tibetan-sabche">གཉིས་པ་རྗོད་བྱེད་ཚིག་གི་རྒྱུད་ཀྱི་རྐང་གྲངས་བཤད་པ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">རྗོད་བྱེད་ཏནྟྲ་བཅོ་བརྒྱད་མདོ་ལུང་ལྔ། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">ཀུན་བྱེད་མ་བུ་བཅོ་བརྒྱད་ཡེ་ཤེས་གསང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">བཅུ་བདུན་རྒྱུད་སོགས་སྒྲུབ་སྡེར་འདས་པ་ལྔ། །</span></p>
			<p class="tibetan-root-text_tibetan-root-text-last-line"><span class="tibetan-root-text">འཇིག་རྟེན་པ་གསུམ་སྤྱི་སྒོས་རྒྱུད་རྣམས་སོ། །</span></p>
			<p class="tibetan-commentary-non-indent"><span class="front-title">ཡོ་ག་རྣམ་པ་གསུམ་པོ་རྗོད་བྱེད་ཚིག་གི་རྒྱུད་ནི་མཐའ་ཡས་ཤིང༌། རྫོགས་པ་ཆེན་པོ་ཁོ་ན་ལ་རྒྱུད་འབུམ་ཕྲག་དྲུག་ཅུ་རྩ་བཞིས་མཚོན་ནམ་མཁའ་དང་མཉམ་པར་གསུངས་པ་ལས། གངས་ཅན་གྱི་ལྗོངས་སུ་བྱོན་ཅིང་ཡོངས་སུ་གྲགས་པ་ནི་མ་ཧཱ་ཡོ་གའི་གཙོ་བོར་ཏནྟྲ་སྡེ་བཅོ་བརྒྱད་དུ་གྲགས་པ་རྣམས་ཏེ། དེའང་སྐུ་གསུང་ཐུགས་ཡོན་ཏན་ཕྲིན་ལས་ལྔའི་གཞི་དང་རྩ་བར་གྱུར་པའི་རྒྱུད་སྡེ་ཆེན་པོ་ལྔ། སྒྲུབ་པ་ལག་ལེན་དུ་བསྟན་པ་རོལ་པའི་རྒྱུད་སྡེ་ལྔ། སྤྱོད་པའི་ལག་ལེན་དུ་འགྲོ་བའི་རྒྱུད་སྡེ་ལྔ། མ་ཚང་བ་ཁ་སྐོང་བར་བྱེད་པའི་རྒྱུད་ཕྱི་མ་ལྟ་བུ་གཉིས། དེ་ཐམས་ཅད་ཀྱི་བསྡུས་དོན་ལྟ་བུའི་རྒྱུད་སྡེ་ཆེན་པོ་གཅིག་དང་བཅོ་བརྒྱད་དོ། །ཐམས་ཅད་ཀྱི་བསྡུས་དོན་</span><span class="front-title">ལྟ་བུའི་རྒྱུད་ནི། རྡོ་རྗེ་སེམས་དཔའ་སྒྱུ་འཕྲུལ་དྲ་བ་དཔལ་གསང་བའི་སྙིང་པོ་དེ་ཁོ་ན་ཉིད་ངེས་པའི་རྒྱུད་ཀྱི་རྒྱལ་པོ་ཆེན་པོ་ཉིད་ཡིན་ལ། སྒྱུ་འཕྲུལ་དྲ་བ་ཉིད་ལའང་སྒྱུ་འཕྲུལ་སྡེ་བརྒྱད་དང༌། བཤད་རྒྱུད་སྡེ་བཞིར་བཞུགས་ཤིང༌། དེ་དག་ཐམས་ཅད་ཀྱང་གསང་འདུས་སོགས་ཕ་རྒྱུད། མཉམ་སྦྱོར་སོགས་མ་རྒྱུད། སྒྱུ་འཕྲུལ་དྲ་བ་སོགས་གཉིས་མེད་ཀྱི་རྒྱུད་དེ་གསུམ་དུ་འདུའོ། །ཨ་ནུ་ཡོ་ག་ལ་སྤྱིར་རྒྱུད་ལུང་ཉེར་གཅིག མདོ་བཅུ། ལུང་གི་ཡི་གེ་བདུན་ཅུ་སོགས་སུ་ཡོད་པ་ལས། ཀུན་འདུས་སོགས་རྩ་བའི་མདོ་བཞི་རྣམས་སུ་གྲགས་པ་སྤྱི་མདོ་དགོངས་འདུས་ཏེ་མདོ་ལུང་ཆེན་པོ་ལྔ་གཙོ་བོར་གྱུར་པའོ། །མན་ངག་སྡེ་སེམས་ཀློང་མན་ངག་གསུམ་གྱི་དང་པོ་སེམས་སྡེ་ལ། བྱང་ཆུབ་ཀྱི་སེམས་ཀུན་བྱེད་རྒྱལ་པོའི་སྐོར། སྔ་འགྱུར་ལྔ། ཕྱི་</span><span class="front-title">འགྱུར་བཅུ་གསུམ་བསྡོམས་པས་སེམས་སྡེ་མ་བུ་བཅོ་བརྒྱད་དུ་གྲགས་པ་དང༌། སེམས་སྡེ་སྤྱིའི་རྒྱུད། གཉིས་པ་ཀློང་སྡེ་ལ། ཀློང་ཆེན་རབ་འབྱམས་རྒྱལ་པོའི་རྒྱུད་སོགས་བཅུ་གཅིག གསུམ་པ་མན་ངག་སྡེ་ལ་ཕྱི་སྐོར་ནང་སྐོར་གསང་སྐོར་སོ་སོའི་རྒྱུད་རྣམས་དང༌། ཁྱད་པར་ཤིན་ཏུ་ཟབ་པ་ཡང་གསང་བླ་ན་མེད་པའི་རྒྱུད་བཅུ་བདུན་དུ་གྲགས་པ་རྫོགས་པ་རང་བྱུང་ཆེན་པོའི་རྒྱུད་ལ་སོགས་པ་ཡིན་ཅིང༌། སྤྱི་ཏི་དང༌། ཡང་ཏིའི་རྒྱུད་ཀྱང་མང་དུ་བཞུགས་སོ། །མ་ཧཱ་ཡོ་གའི་བྱེ་བྲག་སྒྲུབ་སྡེ་ལ་འཇིག་རྟེན་ལས་འདས་པ་ལྔ། འཇིག་རྟེན་པ་གསུམ་བཅས་སྒྲུབ་པ་སྡེ་བརྒྱད་དུ་གྲགས་པའི་སྤྱི་རྒྱུད་བདེ་གཤེགས་འདུས་པ། གསང་བ་ཡོངས་རྫོགས་ལ་སོགས་པ་གཏེར་ནས་བྱོན་པ་དང༌། སྒོས་ཀྱི་རྒྱུད་འཇམ་དཔལ་ཁོ་ན་ལ་མཚོན་ན་འཕགས་</span><span class="front-title">ཡུལ་དུ་འཇམ་དཔལ་ཁྲི་དྲུག་སྟོང་བཞུགས་པ་ལས་བོད་དུ་ཡེ་ཤེས་དང་ལས་ཀྱི་རྒྱུད་དྲུག་ཅུ་རྩ་ལྔ་འགྱུར་བར་གྲགས་པ་དང༌། གཏེར་མའི་ཕྱོགས་ལས་ཅི་རིགས་པར་བྱོན་པ་རྣམས་ཏེ་ད་ལྟའང་རྣམ་གྲངས་ཤིན་ཏུ་མང་པོ་བཞུགས་པ་ཡིན་ནོ། །</span></p>
			<p id="_idParaDest-579" class="tibetan-sabche1"><span class="tibetan-sabche">གསུམ་པ་རྒྱུད་བཤད་ཐབས་ཀྱི་མན་ངག་བསྟན་པ་ལ་གསུམ། མ་ཧཱ། ཨ་ནུ། ཨ་ཏིའི་འཆད་ཐབས་སོ། །དང་པོ་༼མ་ཧཱ་༽ལ་གཉིས། སྤྱི་དང༌། བྱེ་བྲག་གོ། །དང་པོ་༼སྤྱི་༽ནི།</span></p>
			<p class="tibetan-root-text_tibetan-root-text-1-line-only"><span class="tibetan-root-text">བཤད་ཐབས་མ་ཧཱའི་རྒྱན་བདུན་གསར་མར་མཚུངས། །</span></p>
			<p class="tibetan-commentary-non-indent"><span class="front-title">རྒྱུད་དེ་དག་འཆད་པའི་ཐབས་ནི། མ་ཧཱ་ཡོ་གའི་རྒྱུད་རྣམས་རྒྱན་བདུན་གྱི་སྒོ་ནས་འཆད་པ་ཧེ་རུ་ཀ་གལྤོའི་རྒྱུད་ལས་གསུངས་ཏེ། </span><span class="tibetan-external-citations">མ་ཧཱ་ཡོ་གའི་རྒྱན་བདུན་ཡང༌། །གླེང་སློང་བ་དང་སངས་རྒྱས་ཚུལ། །དབྱེ་བའི་རྣམ་པ་གང་ཟག་སྣོད། །བདེན་པའི་དགོངས་པས་ཤེས་པར་བྱ།</span><span class="front-title"> །ཞེས་སོགས་རྒྱས་པར་གསུངས་ཏེ་དེ་དག་གི་དོན་གསར་མར་བླ་མེད་སྤྱིའི་འཆད་ཚུལ་དུ་བཤད་པ་དང་མཚུངས་སོ། །</span></p>
			<p id="_idParaDest-580" class="tibetan-sabche1"><span class="tibetan-sabche">གཉིས་པ་༼བྱེ་བྲག་༽ལ་གཉིས། རྒྱུད་སྡེ་དང་སྒྲུབ་སྡེའོ། །དང་པོ་༼རྒྱུད་སྡེ་༽</span><span class="tibetan-sabche">ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཁྱད་པར་རྡོར་སེམས་སྒྱུ་དྲ་གསང་བའི་སྙིང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དེ་ཁོ་ན་ཉིད་ངེས་པའི་རྒྱུད་ཀྱི་རྒྱལ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཨ་ཏི་མ་ཧཱའི་བཤད་སྲོལ་གཉིས་སུ་བྱུང༌། །</span></p>
			<p class="tibetan-commentary-non-indent"><span class="front-title">མ་ཧཱ་ཡོ་གའི་རྒྱུད་ལས་ཀྱང་ཁྱད་པར་རྡོ་རྗེ་སེམས་དཔའ་སྒྱུ་འཕྲུལ་དྲ་བ་གསང་བའི་སྙིང་པོ་དེ་ཁོ་ན་ཉིད་ངེས་པ་ཞེས་རྒྱུད་ལུང་མན་ངག་དང་མཐུན་པའི་མཚན་ཙམ་གྱི་ངེས་པ་ལས་ཀྱང་བླ་ན་མེད་པའི་རྒྱུད་དོན་རྣམས་ཀྱི་གསང་བ་རྟོགས་པར་འགྱུར་བ་རྒྱུད་ཐམས་ཅད་ཀྱི་རྒྱལ་པོ་འདི་ཉིད་འགྲེལ་ཚུལ་འགའ་ཞིག་མཆིས་པ་རྣམས་བསྡུ་ན། མན་ངག་ཨ་ཏི་ཡོ་གར་བཀྲལ་བ་དང༌། བསྐྱེད་པ་མ་ཧཱ་ཡོ་གར་བཀྲལ་བའི་བཤད་སྲོལ་གཉིས་སུ་འདུ་བ་ཡིན་ནོ། །དེའང་དང་པོ་ནི་སློབ་དཔོན་ཉི་འོད་སེང་གེ་དང༌། ཀུན་མཁྱེན་ཀློང་ཆེན་རབ་འབྱམས་ཀྱི་དགོངས་པའོ། །གཉིས་པ་ནི་སྒེག་</span><span class="front-title">རྡོར། སངས་རྒྱས་གསང་བ་སོགས་དང༌། ཟུར་པའི་བཀའ་སྲོལ་འཛིན་པ་ཕལ་ཆེ་བའི་དགོངས་པ་ཡིན་ནོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">མ་ཧཱའི་སྲོལ་ལ་སྔ་རབས་འཆད་ཚུལ་གསུམ། །</span></p>
			<p class="tibetan-root-text_tibetan-root-text-last-line"><span class="tibetan-root-text">བཀའ་སྡེ་ཟུར་པས་ཆོས་ལྔའི་སྒོ་ནས་འཆད། །</span></p>
			<p class="tibetan-commentary-non-indent"><span class="front-title">དེའང་ད་ལྟ་ཡོངས་སུ་གྲགས་པ་མ་ཧཱ་ཡོ་གའི་ལུགས་སུ་བཞེད་པའི་སྲོལ་ལྟར་ན། ཆེ་བའི་ཡོན་ཏན་བརྒྱད་ཀྱིས་འཕགས་པའི་རྒྱུད་རྒྱལ་གསང་བ་སྙིང་པོ་ནི་བཤད་བྱར་ཡིན་ལ། འཆད་བྱེད་བཤད་རྒྱུད་རྒྱ་མཚོ། ཐལ་བ། ཡེ་ཤེས་སྙིང་པོ། རྡོ་རྗེ་མེ་ལོང་བཞི་དང་ཚད་མ་གསུམ་གྱིས་འཆད། ཇི་ལྟར་འཆད་ན་སྔ་རབས་པ་རྣམས་ཀྱིས་འཆད་ཚུལ་གསུམ་སྟེ། མདའ་ལྟར་རྩེ་མོ་ནས་བཟུང་སྟེ་འཆད་པ་མཚན་གྱི་ནང་དུ་གཞི་ལམ་འབྲས་གསུམ་དུ་བསྡུས་ནས་འཆད་པ་དང༌། མདུང་ལྟར་རྐེད་པ་ནས་བཟུང་སྟེ་འཆད་པ་ལ་ལེའུ་ལྔ་པར། </span><span class="tibetan-external-citations">ཤེས་འཇུག་མཚན་ཉིད་འབྱོར་པའི་གཟུགས། །</span><span class="tibetan-external-citations">འབྲས་བུ་སྨིན་བྱེད་རྒྱུ་དང་རྐྱེན། །ནུས་མཐུ་ཅན་དུ་གང་གྱུར་པ། །རིག་འཛིན་རྒྱལ་བའི་ཞིང་དུ་གྲགས།</span><span class="front-title"> །ཞེས་གསུངས་པས། རྒྱུ་ཤེས་པའི་མཚན་ཉིད་ལྟ་བ། རྐྱེན་འཇུག་པའི་མཚན་ཉིད་ཏིང་ངེ་འཛིན། ལམ་གྱུར་གྱི་འབྲས་བུ་རིག་འཛིན་བཞི་སྟེ་མཚན་ཉིད་གསུམ་དུ་དྲིལ་ནས་འཆད། རལ་གྲི་ལྟར་ཡུ་བ་ནས་བཟུང་སྟེ་འཆད་པ་ཞེས་ལེའུ་ཐ་མའི་ཤོ་ལོ་ཀ་གཉིས་ཀྱི་དོན། གཞི་རང་བཞིན་གྱི་སྣང་བ། ལོག་རྟོག་འཁྲུལ་པའི་སྣང་བ། གདུལ་བྱ་ལམ་གྱི་སྣང་བ། འབྲས་བུ་བདེ་གཤེགས་ཀྱི་སྣང་བ་བཞིར་བསྡུས་ནས་འཆད། བཀའ་སྡེ་ཟུར་པའི་བཤད་སྲོལ་ནི། རང་བཞིན་དངོས་པོའི་གནས་ཚུལ། མ་རྟོགས་འཁྲུལ་པའི་སྣང་བ། ཐམས་ཅད་མཁྱེན་པས་གཟིགས་ཚུལ། བརྩེ་བས་ཐུགས་རྗེ་སྐྱེས་ཚུལ། འགྲོ་དོན་ཇི་ལྟར་མཛད་ཚུལ་ཏེ་ཆོས་ལྔའི་སྒོ་ནས་འཆད་དོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">ད་ལྟ་རབ་ལ་མཚན་བསྟན་འབྲིང་ལ་དབྱེ། །</span></p>
			<p class="tibetan-root-text_tibetan-root-text-last-line"><span class="tibetan-root-text">ཐ་མ་འབྲུ་གཉེར་དགྲོལ་བ་བི་མའི་ལུགས། །</span></p>
			<p class="tibetan-commentary-non-indent"><span class="front-title">ད་ལྟའི་འཆད་ཚུལ་ནི། བི་མ་ལའི་ཁོག་གཞུང་ལས། </span><span class="tibetan-external-citations">རབ་ལ་མཚན་བསྟན་འབྲིང་ལ་དབྱེ། །ཐ་མ་འབྲུ་གཉེར་བཀྲོལ་བའོ།</span><span class="front-title"> །ཞེས་གསུངས་པ་ལྟར་དབང་པོ་རབ་ལ་མཚན་བསྟན་ཏེ་བཤད་པ། འབྲིང་ལ་རྒྱུད་ཀྱི་སྤྱི་དོན་རྣམ་པར་དབྱེ་བ། ཐ་མ་ལ་འབྲུ་རེ་གཉེར་རེའི་སྒོ་ནས་བཀྲོལ་བ་གསུམ། དང་པོ་ལ་རྒྱུད་ལུང་མན་ངག་དང་མཐུན་པའི་མཚན་གསུམ། ཐབས་ལམ་སྟེང་སྒོ་གསང་བ་འོག་སྒོ་དང་སྦྱར་ཏེ་བཤད་པ་གཉིས་རྣམས་ཡོད། གཉིས་པ་ལ་དོན་གྱི་རྣམ་གྲངས་རྣམ་པར་དབྱེ་བ། ཚིག་གི་རྣམ་གྲངས་རྣམ་པར་དབྱེ་བ་གཉིས། སྔ་མ་ལ་རྒྱུད་འབྱུང་བའི་རྒྱུ་གླེང་གཞི། རྐྱེན་གླེང་སློང་བ། འབྲས་བུ་ཡོངས་ཤེས་རྒྱུད་དོན། རྒྱུད་ཀྱི་དགོངས་འགྲེལ། འཁོར་ལ་</span><span class="front-title">གདམས་ཤིང་བསྟན་པ་གཏད་པ་དང་ལྔ། གསུམ་པ་ལ་ངོ་བོ་ངེས་ཚིག་དབྱེ་བ་རྣམས་ཀྱི་སྒོ་ནས་འཆད་པར་མཛད་དོ། །དེ་དག་ནི་ཐོས་བསམ་གྱི་ཤེས་རབ་ལ་གཙོ་བོར་བརྟེན་ནས་རྒྱུད་དྲང་ཐད་དུ་གཏན་ལ་འབེབས་པར་བྱེད་པའོ། །</span></p>
			<p class="tibetan-root-text_tibetan-root-text-first-line"><span class="tibetan-root-text">རྒྱུད་ཀྱི་དངོས་པོ་ལྟ་སྤྱོད་དཀྱིལ་འཁོར་དང༌། །</span></p>
			<p class="tibetan-root-text_tibetan-root-text-middle-lines"><span class="tibetan-root-text">དབང་བསྐུར་དམ་ཚིག་ཕྲིན་སྒྲུབ་ཏིང་ངེ་འཛིན། །</span></p>
			<p class="tibetan-root-text_tibetan-root-text-last-line"><span class="tibetan-root-text">མཆོད་པ་སྔགས་རྒྱ་ལམ་གྱི་ཆ་རྐྱེན་བཅུ། །</span></p>
			<p class="tibetan-commentary-non-indent"><span class="front-title">རྒྱུད་ཀྱི་དངོས་པོ་བཅུ་ནི། དེ་ཁོ་ན་ཉིད་ལྟ་བ། ལ་དོར་བ་སྤྱོད་པ། བཀོད་པ་དཀྱིལ་འཁོར། རིམ་པར་བགྲོད་པ་དབང༌། མི་འདའ་བ་དམ་ཚིགརོལ་པ་ཕྲིན་ལས། དོན་དུ་གཉེར་བ་སྒྲུབ་པ། མི་གཡོ་བ་ཏིང་ངེ་འཛིན། གནས་སུ་སྟོབ་པ་མཆོད་པ། འཆིང་ཟློས་སྔགས་དང་ཕྱག་རྒྱ་སྟེ་དེ་དག་སྒྲུབ་པ་པོའི་ལམ་གྱི་ཆ་རྐྱེན་དུ་གྱུར་པ་དང༌། </span><span class="front-title">རྗོད་བྱེད་ཀྱི་དོན་གཙོ་ཆེ་བ་རྣམས་མངོན་རྟོགས་སུ་བསྡེབས་པའི་དབང་གིས་རྒྱུད་ཀྱི་དངོས་པོ་བཅུ་ཞེས་བྱེ་བྲག་དབྱེ་ནས་བཤད་པར་སྣང་ཞིང༌། མདོར་ན་སྒོམ་པ་ཤེས་རབ་ལ་གཙོ་བོར་བརྟེན་ནས་རྒྱུད་མངོན་རྟོགས་སུ་བསླབ་ཅིང་ཉམས་སུ་ལེན་པའི་མན་ངག་གི་རིམ་པའོ། །</span></p>
			<p id="_idParaDest-581" class="tibetan-sabche1"><span class="tibetan-sabche">གཉིས་པ་སྒྲུབ་སྡེའི་བཤད་ཐབས་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">སྒྲུབ་སྡེ་བཤད་སྡོམ་རྒྱུད་ཆིངས་ལུང་གི་སྡེབ། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྦྱོར་ལུགས་ལྔ་བཞི་ཉི་ཤུས་གཏན་ལ་དབབ། །</span></p>
			<p class="tibetan-commentary-non-indent"><span class="front-title">སྒྲུབ་སྡེའི་རྒྱུད་རྣམས་ནི་བཤད་ཐབས་ཉི་ཤུར་གསུངས་ཏེ། བདེ་འདུས་རྒྱུད་ཀྱི་སྤྱི་ཆིངས་ལས། </span><span class="tibetan-external-citations">བཤད་ཐབས་མན་ངག་ཉི་ཤུ་ལ། །སྤྱི་སྡོམ་ལྔ་དང་རྒྱུད་ཆིངས་ལྔ། །ལུང་སྡེབ་ལྔ་དང་སྒྲུབ་ཐབས་ཀྱི། །སྦྱོར་ལུགས་ལྔ་ཡིས་གཏན་ལ་དབབ།</span><span class="front-title"> །ཅེས་</span><span class="front-title">གསུངས་པ་ལྟར་དང་པོ་སྤྱི་སྡོམ་ལྔས་རྒྱུད་ཀྱི་སྤྱི་དོན་ལ་འཇུགརྒྱུད་ཀྱི་ཆིངས་ལྔས་དེའི་དོན་རྒྱས་པར་བཀྲོལ། ལུང་གི་སྡེབ་ལྔས་སྤྱིའི་ཁོག་བསྡེབ། སྦྱོར་ལུགས་ལྔ་ཡིས་སློབ་མའི་རྒྱུད་དང་བསྲེས་ཏེ་གཏན་ལ་དབབ་པའོ། །དེའི་དང་པོ་ནི། གསང་སྔགས་བཀའི་བང་མཛོད་ཐ་རམ་ལྡེའུ་མིག་སྔགས་ལུང་སྒྲུབ་ལུང་ལྔ་པོའི་ཁོགས་བསྡེབས་ཏེ་སྟོན་པ་དང་བསྟན་པ་དང་ངེས་དོན་སྙིང་པོའི་ཚིག་དོན་རྣམས་ངེས་པར་བྱེད། གཉིས་པ་ནི། ས་བཅད་ཀྱིས་བཤད་ཚོམ་བཀོད། འགྲེལ་པས་ཚིག་འབྲུ་གནོན། ཏི་ཀས་བསྡུས་དོན་བསྟན། བསྣོལ་མཚམས་ཀྱིས་འཁྲུགས་པ་བསྡེབ། མན་ངག་གིས་ལག་ལེན་བསྟན་པའོ། །གསུམ་པ་ནི། རྒྱུད་ལུང་དང་བསྡེབ། ལུང་སྒྲུབ་ཐབས་དང་བསྡེབ། སྒྲུབ་ཐབས་ཕྲིན་ལས་དང་བསྡེབ། ཕྲིན་ལས་ལག་ལེན་དང་བསྡེབ། ལག་ལེན་ཉམས་མྱོང་དང་བསྡེབ་པའོ། །བཞི་པ་ནི། རྩ་བ་སྒྲུབ་ཐབས་དང་སྦྱོར། </span><span class="front-title">སྒྲུབ་ཐབས་ཕྲིན་ལས་དང་སྦྱོར། ཕྲིན་ལས་སྒོམ་ཁོག་དང་སྦྱོར། སྒོམ་ཁོག་ཏིང་ངེ་འཛིན་དང་སྦྱོར། ཏིང་ངེ་འཛིན་མན་ངག་དང་སྦྱར་ལ་བཤད་པར་གསུངས་སོ། །</span></p>
			<p id="_idParaDest-582" class="tibetan-sabche1"><span class="tibetan-sabche">གཉིས་པ་ཨ་ནུ་ཡོ་གའི་བཤད་ཐབས་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཨ་ནུ་ལྟ་བ་བསྐྱེད་རིམ་བརྗོད་པ་སྔགས། །</span></p>
			<p class="tibetan-root-text_tibetan-root-text-last-line"><span class="tibetan-root-text">སྦྱོར་སྒྲོལ་མཆོད་པ་སྒྲུབ་ལུང་བདུན་གྱིས་རྟོགས། །</span></p>
			<p class="tibetan-commentary-non-indent"><span class="front-title">ཨ་ནུའི་མདོ་ལུང་རྣམས་ནི། ཧེ་རུ་ཀ་གལྤོ་ལས། </span><span class="tibetan-external-citations">སྣང་སྲིད་ཡེ་སངས་རྒྱས་པ་ལྟ་བའི་ལུང༌། །ལྷ་སྐུ་ཕྱག་རྒྱར་གསལ་བ་བསྐྱེད་རིམ་ལུང༌། །བཟླས་བརྗོད་བསྙེན་པར་འབད་པ་སྔགས་ཀྱི་ལུང༌། །ཆོས་དབྱིངས་ཡུམ་དུ་རོལ་པ་སྦྱོར་བའི་ལུང༌། །ཞིང་བཅུ་རྩད་ནས་གཅོད་པ་སྒྲོལ་བའི་ལུང༌། །ཚོགས་ཀྱི་འཁོར་ལོ་ཞལ་ཟས་མཆོད་པའི་ལུང༌། །དབང་བསྐུར་དངོས་གྲུབ་ལེན་པ་སྒྲུབ་ཆེན་ལུང༌།</span><span class="front-title"> །ཞེས་པ་ལྟར་བདུན་</span><span class="front-title">དང་སྦྱར་ནས་རྟོགས་པར་བྱའོ། །</span></p>
			<p id="_idParaDest-583" class="tibetan-sabche1"><span class="tibetan-sabche">གསུམ་པ་ཨ་ཏི་ཡོ་གའི་འཆད་ཚུལ་ནི།</span></p>
			<p class="tibetan-root-text_tibetan-root-text-first-line"><span class="tibetan-root-text">ཨ་ཏི་དཔེ་ཅན་ལམ་གྱི་ཆོས་ལྔ་དང༌། །</span></p>
			<p class="tibetan-root-text_tibetan-root-text-last-line"><span class="tibetan-root-text">དཔེ་བྲལ་འབྲས་བུའི་སྤྱི་དོན་དྲུག་གིས་སོ། །</span></p>
			<p class="tibetan-commentary-non-indent"><span class="front-title">རྫོགས་ཆེན་ཨ་ཏི་ཡོ་གའི་རྒྱུད་སྡེ་རྣམས་ནི། དཔེ་ཅན་ལམ་གྱི་ཆོས་ལྔ་དང༌། དཔེ་བྲལ་འབྲས་བུའི་ཆོས་གཅིག་སྟེ་སྤྱི་དོན་དྲུག་གི་སྒོ་ནས་འཆད་པར་བྱེད་པ་སྟེ། དེའང་དཔེ་ཅན་ལྔ་ནི། དཔེ་ནམ་མཁའ་གཡའ་དག་པ་ལ་བརྟེན་ནས་གཞིའི་ཡེ་ཤེས་བཤད་པ། དཔེ་ཁྱུང་ཆེན་གཤོག་རྫོགས་ལ་བརྟེན་ནས་གནས་ལུགས་ཀྱི་ལྟ་བ་བཤད་པ། དཔེ་རྒྱ་མཚོ་འཁྱིལ་བ་ལ་བརྟེན་ནས་མཉམ་བཞག་གི་སྒོམ་པ་བཤད་པ། དཔེ་སེང་གེའི་སྒྲ་སྐད་ལ་བརྟེན་ནས་རྟོག་དཔྱོད་ཟིལ་གནོན་བཤད་པ།</span><span class="front-title"> དཔེ་དཔག་བསམ་ལྗོན་ཤིང་ལ་བརྟེན་ནས་རྫོགས་པའི་འབྲས་བུ་བཤད་པ་སྟེ་ལྔའོ། །དཔེ་བྲལ་འབྲས་བུའི་ཆོས་གཅིག་ནི། མ་བཙལ་ལྷུན་རྫོགས་དོན་དམ་གྱི་གནས་ལུགས་ཐོག་མའི་སངས་རྒྱས་ཀུན་ཏུ་བཟང་པོ་ཆོས་སྐུའི་ཆོས་སྐུ་</span><span class="front-title">འཁོར་འདས་ཀྱི་སྤྱི་མེས་ཆེན་པོའི་རང་བཞིན་ནི་རྟོག་གེའི་རིགས་པ་དང་ཐ་སྙད་ཀྱི་དཔེ་དང་ཚིག་གིས་གཏན་ལ་མི་འབེབས་པས་མངོན་སུམ་རང་གནས་སུ་ངོ་སྤྲོད་པའི་བརྡས་མཚོན་པར་བྱེད་པའོ། །གསང་སྔགས་རྡོ་རྗེ་ཐེག་པ་རྣམ་པར་གཞག་པ་སྐབས་བཞི་པའི་འགྲེལ་པའོ། །</span></p>
			<p class="tibetan-regular-indented"><span class="front-title">ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་ཐོས་པའི་རིམ་པར་ཕྱེ་བ་གནས་དྲུག་པའི་འགྲེལ་པ་གྲུབ་བོ།། །།</span></p>
		</div>
	</body>
</html>
